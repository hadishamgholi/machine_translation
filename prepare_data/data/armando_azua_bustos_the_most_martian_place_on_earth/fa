
این تصویر غروب خورشید در مریخ است
که توسط مریخ‌پیمای کیوراسیتی 
در سال ۲۰۱۳ گرفته شده است.
مریخ سیاره بسیار سردی است،
در درجات بالایی از امواج فرابنفش غرق شده
و به شدت خشک است.
در واقع، مریخ برای گونه‌ای از حیات 
که ما می‌شناسیم خیلی خشک است.


من یک زیست شناس فضایی هستم.
من تلاش می‌کنم منشأ
حیات در زمین را پیدا کنم
و احتمال یافتن حیات را
در جاهای دیگر کهکشان بررسی می‌کنم.
مردم گاهی از من می‌پرسند،
چطور ممکن است زیست شناس فضایی باشی
و سفینه شخصی نداشته باشی؟


خوب، کار من مطالعه زندگی
در آن محیط‌زیست‌هایی از زمین است
که بیش از همه شبیه 
جاهای جالب دیگر کهکشان هستند.
هر نوع حیاتی در زمین به آب نیاز دارد،
پس در این مورد، من روی رابطه تنگاتنگ
آب و زندگی تمرکز می‌کنم
تا بفهمم
آیا می‌توانیم در سیاره‌ای 
به خشکی مریخ زندگی پیدا کنیم.
اما از آنجا که ۲٫۵ میلیارد دلار ندارم
که روبات خودم را به فضا بفرستم،
مریخی‌ترین جاهای زمین را مطالعه می‌کنم،
بیابان آتاکاما.


این بیابان در شمال شیلی واقع شده،
و قدیمی‌ترین و خشک‌ترین بیابان زمین است.
برای اینکه ایده‌ای 
از میزان خشکی آن داشته باشید،
در نظر بگیرید که اینجا در ونکوور سالانه 
بیش از ۱٫۰۰۰ میلی‌متر باران می‌بارد.
در آتاکاما، جاهایی هست
که در ۴۰۰ سال گذشته بارشی ثبت نشده است.


از کجا می‌دانم؟
خوب، به خاطر اینکه در آتاکاما
به دنیا آمدم و همانجا بزرگ شدم —


(خنده)


پس مزیت منحصر به فردی داشتم
وقتی شروع به مطالعه این بیابان کردم.
پس بگذارید چند مثال جالب را
به شما نشان دهم
که او از سازگاری حیات
در شرایط تقریباً بی‌آبی پیدا کرده است.


یکی از اولین اکتشافات من در دهانه غاری بود
که رو به اقیانوس آرام قرار داشت.
در این مکان، گونه جدیدی 
از جلبک میکروسکوپی را گزارش کردیم
که تنها بالای تار عنکبوت‌هایی 
که ورودی غار را پوشانده است رشد می‌کردند.
تا به حال تار عنکبوت را
در اوایل صبح دیده‌اید؟
با شبنم پوشانده شده است،
پس این جلبک یاد گرفته برای اینکه بتواند
در ساحل خشک‌ترین بیابان زمین فتوسنتز کند،
می‌تواند از تار عنکبوت استفاده کند.
چون به آب حاصل از مه
که معمولا صبح‌ها این سطوح را
می‌پوشاند دسترسی دارد.


در غاری دیگر، گونه دیگری از
جلبک میکروسکوپی پیدا کردیم.
این یکی می‌تواند از مه اقیانوسی 
به عنوان منبع آب استفاده کند،
و به شکلی غیر منتظره کف غار زندگی می‌کند،
پس طوری سازگار شده 
که بتواند با کمتر از ۰٫۱ درصد
از میزان نوری که مورد نیاز
گیاهان معمولی است زندگی کند.
این گونه کشفیات باعث می‌شود فکر کنم
که در غارهای مریخ ممکن است 
حتی حیات نباتی پیدا کنیم.
و به هر حال، این منم.


(خنده)


برای ۱۵ سال تصور بر این بود که این منطقه
از یونگای که توسط ناسا کشف شده است،
خشک‌ترین جای این بیابان است،
اما من می‌دانستم که این طور نیست.
چطور؟ شما همین حالا هم جواب را می‌دانید.
چون من در این بیابان متولد و بزرگ شدم.
به یاد داشتم که یونگای
معمولاً مه گرفته است،
پس بعد از قرار دادن حسگر در تعدادی از جاها
که هرگز مه یا ابری ندیده بودم،
چهار منطقه خیلی خشک‌تر
از یونگای را گزارش کردم،
که این یکی از آنها است، ماریا النا جنوب،
که واقعاً خشک‌ترین جای زمین است،
به خشکیِ مریخ،
و جالب اینکه تنها ۱۵ دقیقه با ماشین
از شهر کوچک معدنی 
که در آن متولد شدم فاصله دارد.


خوب، در این تحقیق ما
در واقع به دنبال حد خشکی
برای حیات در زمین بودیم،
جایی آنقدر خشک که هیچ چیز 
نتواند در آن دوام بیاورد.
اما حتی اینجا هم،
خوب پنهان شده در زیر زمین،
تعدادی میکرو ارگانیزم مختلف پیدا کردیم،
که باعث شد فکر کنم
در جاهایی به همین خشکی در مریخ
ممکن است حیات وجود داشته باشد.
حتی شواهد اولیه در دست داریم
که ممکن هست این میکرو ارگانیزم‌ها
هنوز در موقعیت خشک شده فعال باشند،
و مثل مومیایی‌های متحرک 
همه جا را گرفته باشند،
و ممکن است از تابش فرابنفش 
به عنوان منبع انرژی استفاده کنند.
اگر تایید شود، این مسئله ممکن است 
تاثیر بسیار زیادی در تعریف ما از حیات،
و نحوه جستجوی آن
در جاهای دیگر کهکشان داشته باشد.


به سبب آسمان صاف آتاکاما، تا سال ۲۰۲۰،
۶۰ درصد از بزرگترین تلسکوپ‌های زمین
در آتاکاما مستقر خواهند شد،
و در حالی که همه در میان ستارگان
دنبال پاسخ این پرسش هستند 
که، "آیا تنها هستیم؟"
من جواب همین سوال را
همین‌جا روی زمین
در حیاط خلوت خودم جستجو خواهم کرد.


متشکرم.


(تشویق)

