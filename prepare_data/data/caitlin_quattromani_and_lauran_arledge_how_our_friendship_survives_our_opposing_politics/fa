
کیتلین کوآترومانی: انتخابات 
سال ۲۰۱۶ فرق داشت.
مکالمه‌های سیاسی 
با خانواده‌ها و دوستان‌مون
پرده از سطحی از تضاد برداشت
که خیلی از ما پیش از این
تجربه‌ش نکرده بودیم.
افرادی که همیشه فکر می‌کردیم
منطقی و باهوش هستن
به نظرمون غریبه می‌اومدن.
به خودمون می‌گفتیم،
"چطور می‌تونی چنین فکری بکنی؟
من فکر می‌کردم تو باهوشی."


لورن آرلج: من و کیتلین
در تابستان ۲۰۱۱ با هم آشنا شدیم،
و با هم صمیمی شدیم
چون هردو مادران شاغل بودیم
و سعی می‌کردیم پسرهای خیلی
پرانرژی‌مون رو مشغول نگه داریم.
و خیلی زود فهمیدیم تقریباً
در همه‌چی توافق نظر داریم.
از عشق‌مون به کلرادو گرفته
تا علاقه‌مون به سوشی،
چیز زیادی نبود که سرش مخالفت داشته باشیم.
ما همچنین فهمیدیم که در عشق 
عمیق‌مون به این کشور
و احساس مسئولیت در
فعال سیاسی بودن، شریک هستیم.
ولی هیچ‌کس کامل نیست —


(خنده حضار)
و من خیلی زود متوجه دو موضوع
ناامیدکننده در مورد کیتلین شدم.
اولا، اون از چادر زدن متنفره.


کیتلین: معتقدم هیچی بدتر از چادر زدن نیست.


لورن: پس در آینده‌ی ما 
هیچ چادرزنی مشترکی وجود نخواهد داشت.
دوم اینکه او یک فعال سیاسی
درست و حسابی بود اما —
به عنوان یک محافظه‌کار.


کیتلین: من ممکنه از چادرزدن متنفر باشم
ولی عاشق سیاست‌ام.
من تقریباً هرروز به برنامه‌های رادیویی
حزب محافظه‌کار گوش می‌کنم.
و تا الان برای چند کمپین سیاسی
محافظه‌کارانه‌ی مختلف داوطلب شدم.


لورن: و من باید بگم من کمی
متمایل به چپ هستم،
یعنی کاملاً چپی هستم.


(خنده حضار)


من همیشه به سیاست علاقه‌مند بوده‌ام.
رشته‌م علوم سیاسی بوده،
و به عنوان سازمان‌دهنده اجتماعات
و در کمپین‌های کنگره شرکت کرده‌ام.


کیتلین: همینطور که من و لورن
داشتیم با هم آشنا می‌شدیم،
درست وسط کارزار انتخاباتی 
سال ۲۰۱۲ بود،
و بیشتر مکالمات اولیه‌ی ما
در مورد سیاست،
در واقع بیشتر جنبه‌ی شوخی
و شیطنت داشت.
به عنوان مثال، من تصویر
صفحه کامپیوتر لورن رو تغییر می‌دادم
و عکسی از میت رامنی می‌ذاشتم.
یا او یک آهن‌ربای کمپین اوباما
رو پشت ماشین من می‌چسبوند.


(خنده حضار)


لورن: ماشین، نه مینی‌ون.


کیتلین: ولی با گذشت زمان
این مکالمات عمیق‌تر شدن
و واقعاً تبدیل به هسته مرکزی
دوستی ما شدن.
و هرچه رفتیم جلوتر،
تصمیم گرفتیم نمی‌خوایم بحث در مورد
هیچ موضوعی بین‌مون ممنوع باشه،
حتی اگر اون موضوعات باعث می‌شدن
از نقطه‌ی امن دوستی‌مون بیرون بیایم.


لورن: و برای اکثر ما،
مکالمات سیاسی
حکم برد و باخت دارن.
یک برنده وجود داره و یک بازنده.
ما حمله می‌کنیم و نقطه ضعف
طرف در بحث رو نشونه می‌گیریم.
و این بخش مهم ماجراست:
عادت داریم هر نظر یا عقیده‌ای
که بروز داده می‌شه
رو توهین شخصی به باورها
و ارزش‌هامون تلقی کنیم.
ولی چی می‌شه اگر ما طرز فکرمون 
در مورد این مکالمات رو عوض کنیم؟
چی می‌شه اگر در این لحظات پرشور،
به جای مجادله، گفتگو رو انتخاب کنیم؟
وقتی ما وارد گفتگو می‌شیم
شرایط رو می‌چرخونیم.
ما خودخواهی و علاقه‌مون به بردن رو
با کنجکاوی و همدلی
و علاقه به آموختن، جایگزین می‌کنیم.
به جای قرار گرفتن
در موقعیت قضاوت،
واقعا به تجربیات طرف مقابل
علاقه نشون بدیم،
به ارزش‌هاشون و نگرانی‌هاشون.


کیتلین: یه جوری می‌گی
انگار خیلی ساده‌ست، لورن.
ولی رسیدن به اون نقطه
گفتگوی واقعی سخته،
مخصوصاً وقتی داریم 
راجع به سیاست حرف می‌زنیم.
راحت می‌شه احساساتی شد و از کوره در رفت
در مورد اون‌چه علاقه‌ی شدیدی بهش داریم،
و می‌تونیم اجازه بدیم نفس‌مون
سر راه شنیدن واقعی
نقطه‌نظر‌های طرف مقابل قرار بگیره.
و در این جو سیاسی دیوانه‌واری
که این روزها داریم،
متأسفانه، شاهد نتایج افراطی
از این مکالمات سیاسی پرشور هستیم،
تا جایی که آدم‌ها حاضر می‌شن
روابطشون رو به هم بزنن.
در واقع، رازموسن اوایل امسال
یک نظرسنجی منتشر کرد
که نشون می‌داد ۴۰ درصد از افراد
گزارش دادن که انتخابات ۲۰۱۶
روی روابط شخصی‌شون
اثر منفی گذاشته،
و مجله‌ی عصب‌شناسی شناختی به ما می‌گه
افراد در مورد باورهاشون
به جای استفاده کردن از منطق،
بیشتر احساسی عمل می‌کنن،
و وقتی منطق و احساس با هم برخورد می‌کنن،
احساسات بدون استثنا برنده‌ست.
پس جای تعجب نداره 
که حرف زدن در مورد این مسائل سخته.


لورن: و ببینین، ما دو تا
دوست معمولی هستیم
که از قضا اختلاف نظر داریم
در مورد سیاست و نقشی
که دولت باید در زندگی‌های ما ایفا کنه.
و می‌دونم به همه‌ی ما یاد دادن
که در مورد سیاست حرف نزنیم
چون این کار مؤدبانه نیست،
ولی ما باید بتونیم که در موردش حرف بزنیم
برای اینکه برامون اهمیت داره
و این بخشی از وجودمونه.


کیتلین: ما انتخاب کردیم
از مجادلات سیاسی دوری کنیم
و به جاش گفتگو کنیم
برای اینکه بتونیم اون‌چه با علاقه اسم‌ش رو
دوستی دوحزبی‌ گذاشتیم رو حفظ کنیم.


(خنده حضار)


لورن: و این انتخابات 
و تمام دیوانگی‌هایی که به دنبال‌ش اومده
به ما فرصت‌های زیادی داده 
که این مهارت رو تمرین کنیم.


(خنده حضار)


بیاین با ژانویه 
و راهپیمایی زنان شروع کنیم.
دیگه می‌تونین حدس بزنین 
کدوم یکی از ما در این راهپیمایی شرکت کرده.


(خنده حضار)


کیتلین: وای، راهپیمایی زنان.
من تمام اون روز عصبی و کلافه بودم،
در واقع به خاطر دو موضوع:
اول به خاطر اسم "راهپیمایی زنان"
به عنوان یک زن محافظه‌کار،
خط مشی موضوعات این راهپیمایی
دغدغه‌ی من نبود،
و مسأله‌ای هم نیست،
ولی شنیدن اینکه در موردش به عنوان
نمادی از رابطه‌ی خواهری
و اتحاد میان تمام زنان صحبت می‌شد
به نظر من درست و حقیقی نمی‌اومد.
و مورد بعدی
زمانبندی این اتفاق بود،
اینکه اون روز بعد از مراسم 
تحلیف ریاست‌جمهوری بود.
انگار که ما حتی به این دولت جدید
مجال نمی‌دادیم
که یک کار خوب یا بد انجام بده،
قبل از اینکه آدم‌ها احساس نیاز کنن
در مخالفت باهاش تظاهرات کنن.


لورن: و در شرایط عادی
من با کیتلین موافق می‌بودم
فکر می‌کنم یک دولت لیاقت اینکه 
بهش فرصت داده بشه رو داره.
ولی در این مورد، من در راهپیمایی
شرکت کردم تا نگرانی‌م رو نشون بدم
که مردی با اون سابقه‌ی ضعیف
در مواجهه با زنان و گروه‌های اقلیت
به عنوان رئیس‌جمهور انتخاب شده.
من باید عضوی از اون صدای جمعی می‌بودم
که می‌خواست پیامی روشن
به رئیس‌جمهور جدید مخابره کنه
که ما رفتار و زبان‌بازی 
او در دوران انتخابات
رو نپذیرفته و نمی‌بخشیم.


کیتلین: خب من همینطوری‌ش هم
یه جورایی عصبی بودم،
و بعد دیدم این نوشته در فیسبوک از لورن
اومد توی خبرمایه‌ٔ شبکه‌های اجتماعی من.


(خنده حضار)


دیدن پسرهای لورن در راهپیمایی
و حمل کردن نوشته‌ها
من رو به یک سطح جدیدی برد
که خوب هم نبود،
چون من این پسرها رو می‌شناسم،
این پسرها رو دوست دارم،
و احساس می‌کردم هنوز اون‌قدر بزرگ نشدن
که بفهمن این راهپیمایی نماد چیه.
نمی‌فهمیدم چرا لورن باید انتخاب کنه

اون‌ها رو مجبور به مشارکت
به اون شکل بکنه،
و تصور می‌کردم این انتخاب
خود پسرها نبوده.
اما من لورن رو هم می‌شناختم.
تو یک مادر فوق‌العاده‌ای
که هرگز و به هیچ عنوانی
از پسرهات بهره‌کشی نخواهی کرد،
پس باید خودم می‌رفتم و می‌دیدم.
باید تصمیم می‌گرفتم.
می‌تونستم مسیر آسون رو انتخاب کنم
و فقط انتخاب کنم 
که هیچی بهش نگم،
و به جاش یه جورایی
به عصبانی بودنم ادامه بدم،
یا می‌تونستم ازش بپرسم 
تا انگیزه‌هاش رو بیشتر بفهمم.


لورن: و من به کیتلین گفتم
که ما در واقع هفته‌ها 
قبل از مشارکت در راهپیمایی
در موردش شروع به صحبت کرده بودیم.
و پسرهای من کنجکاو بودن بدونن 
چرا چنین گردهمایی هماهنگ شده،
و این موضوع منجر به مکالمه‌های
بسیار جالب خانوادگی شد.
ما در مورد این صحبت کردیم که چطور
در این کشور ما حق و امتیاز داریم
که مخالفت‌مون با چیزی که باهاش
موافق نیستیم رو بروز بدیم،
و همسرم برای اون‌ها توضیح داد
که چرا فکر می‌کنه خیلی مهمه
که مردان هم به راهپیمایی زنان بپیوندن.
ولی مهم‌ترین دلیلی که ما
خانوادگی در راهپیمایی شرکت کردیم
این بود که به میراث والدین من
احترام بگذاریم.
اون‌ها سال‌ها کار کرده بودن
که از حقوق بعضی از آسیب‌پذیرترین
شهروندان ما حمایت کنن،
و این ارزش‌ها رو به من
و برادرم هم منتقل کرده بودن،
و ما می‌خوایم همین کارو
برای پسرهامون انجام بدیم.


کیتلین: بعد از حرف زدن با لورن،
واقعا نه تنها فهمیدم چرا شرکت 
در این راهپیمایی تا این حد براش مهم بوده
بلکه فهمیدم چرا پسرهاش رو با خودش برده.
و صادقانه بگم، فرضیات من اشتباه بودن.
خود پسرها خواسته بودن
در راهپیمایی شرکت کنن
بعد از اینکه راجع به این موضوع
خانوادگی صحبت کرده بودن.


ولی اون‌چه در این مثال
از همه‌چیز مهم‌تره
فکر کردن به جایگزین این اتفاقه.
اگر من و لورن راجع به این موضوع
حرف نزده بودیم،
من از دست او ناراحت می‌موندم،
و این می‌تونست منجر به یک
احساس نهفته‌ی بی‌احترامی
در دوستی ما بشه.
ولی با سوال پرسیدن از لورن
ما تونستیم با کمک گفتگو
به یک نقطه‌ی درک واقعی برسیم.
حالا، برای اینکه موضوع روشن بشه
مکالمه‌ی ما نظرم رو
نسبت به راهپیمایی عوض نکرد،
ولی کاملاً طرز فکرم رو در مورد
دلیل بردن پسرهاش به اون‌جا عوض کرد.
و برای هر دوی ما،
این گفتگو مجالی شد که بفهمیم
نظرات هرکدوممون در مورد
راهپیمایی زنان چیه
گرچه اختلاف نظر داشتیم.


لورن: دومین موضوعی که
توانایی ما در گفتگو رو به چالش کشید
نیاز من به فهمیدن این بود
که کیتلین چطور تونسته بود
به ترامپ رأی بده.


(خنده حضار)


کیتلین یک زن حرفه‌ای و موفقه
که عمیقاً نوع‌دوست و با محبته،
و اون کیتلینی که من می‌شناختم
هرگز هیچ مردی رو به خاطر
حرف زدن در مورد زنان
به شکلی که ترامپ در طول کمپین
انتخاباتی‌ش حرف زده بود توجیه نمی‌کرد،
برام سخت بود این دو تا رو توی ذهن‌م
با هم تطبیق بدم.
چطور می‌تونستی اون حرف‌‌ها
رو نادیده بگیری؟


کیتلین: خب فکر می کنم شاید
من تنها کسی این‌جا نباشم که فکر می‌کنه
گزینه‌های ما برای انتخابات ریاست‌جمهوری
سال گذشته بهترین نبودن.


(خنده حضار)


کاندیدای جمهوری‌خواه مورد حمایت من
در رای‌گیری‌های اولیه انتخاب نشد،
پس وقتی موقع رای دادن شد،
من باید تصمیم می‌گرفتم.
و شما درست می‌گین،
چیزهای افتضاحی بودن
که در طول کمپین انتخاباتی ترامپ 
آشکار شده بودن،
تا جایی که من تقریباً تصمیم گرفتم
رأی ندم
به جای اینکه در انتخابات شرکت کنم،
چیزی که قبلاً هرگز
بهش فکر نکرده بودم.
ولی در نهایت،
به دونالد ترامپ رأی دادم،
و برای من این رأی واقعاً
رأی به حزب بود تا رأی به فرد،
به ویژه با آگاهی به اینکه
این انتخاب رییس‌جمهور

بر بخش قضایی ما تأثیر داشت.
ولی این موضوع رو با لورن مطرح کردم
که چقدر با این تصمیم درگیر بودم
و تصمیم راحتی برام نبود.


لورن: بنابراین بعد از صحبت‌مون،
من به چند نکته رسیدم.
اول اینکه، من قربانی
دلایل متعصبانهٔ خودم شده بودم.
به خاطر احساسات شدیدی 
که نسبت به ترامپ داشتم،
به تمام کسانی که به ترامپ رأی داده بودن
ویژگی‌های یکسانی نسبت داده بودم،
و هیچ‌کدومشون هم بخشاینده نبودن.


(خنده حضار)
ولی با شناختی که از کیتلین داشتم
شروع کردم از خودم سوال پرسیدن.
رأی دهندگان به ترامپ واقعاً
نگران چه چیزهایی بودن؟
زیر این حجم از گفتمان تفرقه‌آمیز
واقعاً چه چیزهایی در جریانه؟
از چنین اتفاق عجیب و غریبی
چه چیزهایی در مورد خودمون
و کشورمون می‌تونیم بفهمیم؟
همینطور فهمیدم که ما هر دو
در ناامیدی عمیق‌مون از این انتخابات شریکیم
و اینکه هردومون نگرانی‌های رو به افزایشی
از سیستم دو حزبی سیاسی‌مون داریم


ولی مهم‌ترین مساله 
در مورد این گفتگو
این بود که اصلاً اتفاق افتاد.
بدون یک گفتگوی راحت و صادقانه
بین ما دو نفر،
این انتخابات حکم اون
فیل در اتاق تاریک رو پیدا می‌کرد
برای چهارسال آینده،
از این ایهام عمداً استفاده کردم.


(خنده حضار)


کیتلین: پس، ببینین —


(تشویق حضار)


پس، ببینین — می‌دونیم گذشتن
از سختی‌ها کار می‌بره،
قسمت‌های عصبی‌کننده و گاهی احساسی
در داشتن گفتگوهایی در مورد
مسائلی مثل راهپیمایی زنان
یا اینکه چرا دوست شما ممکنه به کاندیدایی
رأی داده باشه که شما تحمل‌ش رو هم ندارین.
ولی ما نیاز به این مکالمات داریم.
توانایی ما در گذر از مناظرات سیاسی
به گفتگوهای حقیقی
یک مهارت حیاتیه که همه‌ی ما
باید الان روش تمرکز کنیم،
مخصوصاً با آدم‌هایی 
که برامون بیشترین اهمیت رو دارن.


لورن: و این فقط ما بزرگ‌ترها نیستیم
که باید این رفتار رو کنترل کنیم.
مهمه که برای بچه‌هامون هم
اینکار رو انجام بدیم.
پسرهای من در این انتخابات غرق شده بودن.
ما صبح‌ها به اخبار گوش می‌کردیم،
و اون‌ها با دوستانشون در مدرسه
درباره این موضوع صحبت می‌کردن.
من نگران این حجم اطلاعات متضاد گمراه‌کننده
که به اون‌ها می‌رسید بودم،
و اون‌ها واقعاً داشتن از ریاست‌جمهوری
ترامپ می‌ترسیدن.
تا اینکه یک روز، بعد از انتخابات
من داشتم پسرهامو به مدرسه می‌بردم،
و پسر کوچک‌ترم خیلی ناگهانی گفت،
"مامان، ما توی آشناهامون کسی که به ترامپ 
رأی داده باشه نداریم، درسته؟"


(خنده حضار)


و من مکث کردم و یه نفس عمیق کشیدم.
"چرا، داریم."


(خنده حضار)


"خانواده‌ی کوآترومانی."
و جواب او عالی بود.
یه جور نگاه گیج و مبهوتی
روی صورت‌ش نشست و بعد گفت ...
"ولی ما اونا رو دوست داریم."


(خنده حضار)


و من جواب دادم، "بله، دوست داریم."


(خنده حضار)


و بعد او گفت،
"چرا اون‌ها بهش رأی دادن؟"
و یادم میاد مکث کردم و فکر کردم
که خیلی مهمه چطور
به این سوال جواب می‌دم.
یه جورایی، هم باید به ارزش‌های
خانوادگی خودمون احترام می‌ذاشتم
و هم احترام به دوستان‌مون رو نشون می‌دادم.
پس در نهایت گفتم،
"اون‌ها فکر می‌کنن این مسیر درست
برای این کشوره."
و قبل از اینکه جمله‌م تموم بشه،
اون رفت سراغ مسابقه فوتبالی
که قرار بود زنگ تفریح انجام بده.


کیتلین: امان از زندگی‌ با پسرها.


(خنده حضار)


پس اون چیزی که من و لورن در این دوستی
دوحزبی بهش رسیدیم
امکانی بود که در گفتگو وجود داشت.
ما انتخاب کرده بودیم که واقعاً
نسبت به ایده‌ها و دیدگاه‌های هم 
کنجکاو باشیم
و حاضر باشیم به حرف همدیگه گوش کنیم
حتی وقتی با هم توافق نداریم.
و با کنار گذاشتن خودخواهی‌مون
و ایده‌های از پیش تعیین شده‌مون،
خودمون رو در معرض یادگیری
بی‌محدودیت قرار دادیم.
و شاید مهم‌تر از همه برای رابطه‌مون،
ما به هم تعهد دادیم
که دوستی‌مون خیلی مهم‌تره
از اینکه کدوممون درست می‌گه
یا اینکه برنده‌ی یک مکالمه در مورد سیاسته.
پس امروز، ما از شما می‌خوایم
که با هم گفتگو کنین.
با یک نفر خارج 
از حزب سیاسی خودتون
که ممکنه تفکر شما رو به چالش بکشه.
تلاش کنین با یک نفر درگیر صحبت بشین
که به طور معمول از گفتگوی
سیاسی باهاش اجتناب می‌کنین.
ولی یادتون باشه، هدف برنده شدن نیست،
هدف گوش دادن و فهمیدن
و تمایل به یادگیری یک چیز جدیده.


لورن: خب بذارین به شب انتخابات برگردیم
وقتی شمارش آرا رو به اتمام بود
و مشخص شد که قراره ترامپ
رئیس‌جمهور جدید ما باشه،
من به شدت ناراحت بودم.
غمگین بودم، گیج بودم،
و صادقانه بگم — عصبانی بودم.
و درست قبل از نیمه شب،
این پیغام رو از کیتلین گرفتم.


[می‌دونم امشب براتون شب سختیه.
ما به فکرتون هستیم. دوست‌تون داریم.]


و فضایی که خیلی راحت می‌تونست
هفته‌ها یا ماه‌ها معذب کننده باشه
و یک جور خشونت ناگفته توش باشه، این بود —
همدردی‌ای که ریشه در رفاقت داشت.
و من همون‌جا، در همون لحظه فهمیدم
که ما از این ماجرا جون سالم به در می‌بریم.


کیتلین: پس ما باید راهی پیدا کنیم
که با هم مکالمات معنادار داشته باشیم
که ما رو به عنوان یک ملت
به پیش ببره،
و دیگه نمی‌تونیم منتظر باشیم
که افراد منتخب ما گفتمان سیاسی‌مون
رو تعالی ببخشن.


لورن: چالشی که پیش رو دارم
نیازمند مشارکت همه‌ی ما
به روشی عمیق‌تر و معنادارتره ...
و این مسیر با هرکدوم از ما شروع می‌شه
که از طریق گفتگو ارتباط برقرار کنیم —
در روابطمون، در جوامع‌مون
و به عنوان یک کشور.


متشکریم.


(تشویق حضار)

