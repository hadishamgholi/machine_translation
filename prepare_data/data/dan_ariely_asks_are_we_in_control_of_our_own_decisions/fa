
کمی دربارهٔ رفتار نامعقول برایتان خواهم گفت.
البته که منظورم شماها نیست. بقیهٔ مردم.
(خنده)


خب بعد از اینکه برای چند سال در MIT بودم،
فهمیدم که نوشتن مقالات دانشگاهی آن‌قدرها هم هیجان‌انگیز نیست.
می‌دانید، نمی‌دانم چقدرش را می‌خوانید.
ولی خواندنشان مفرح نیست و معمولاً نوشتنشان هم مفرح نیست.
حتی نوشتنش بدتر هم هست.
لذا تصمیم گرفتم که چیز مفرح‌تری را تجربه کنم و بنویسم.
و به این ایده رسیدم که یک کتاب آشپزی بنویسم.
و قرار بود عنوانش بشود
«غذا خوردن بدون ریخت و پاش: هنر خوردن سرِ سینک»
(خنده)
و این قرار بود نگاهی به زندگی از درون آشپزخانه باشد.
و من خیلی درباره‌اش هیجان داشتم. می‌خواستم
کمی دربارهٔ تحقیق بگویم و کمی دربارهٔ آشپزخانه.
می‌دانید، ما خیلی کارها در آشپزخانه می‌کنیم و فکر کردم که این جالب خواهد بود.
و من چند فصلی نوشتم.
و بردمش به انتشارات MIT و آن‌ها گفتند،
«نازه. ولی کار ما نیست. برو یکی دیگر را پیدا کن.»
از افراد دیگه‌ای هم خواستم ولی همه یک چیز گفتند،
«نازه، ولی کار ما نیست.»


تا اینکه یک نفر گفت،
«ببین، اگر در موردش جدی هستی،
می‌بایست اول یک کتاب در مورد تحقیقاتت بنویسی. تو باید یک چیزی چاپ کنی.
و آنوقت فرصت نوشتن چیزهای دیگر را پیدا خواهی کرد.
اگر واقعاً می‌خواهی، مجبوری این کار را انجام بدی.»
و من گفتم، «می‌دانی، من واقعاً نمی‌خواهم در مورد تحقیقاتم بنویسم.
من تمام طول روز این کار را می‌کنم. می‌خواهم چیز دیگری بنویسم.
یک چیز کمی آزادتر، کمتر تحمیلی.»
و این شخص خیلی مؤکد بود و گفت،
«ببین، این تنها راهش است که تو بتوانی آن را انجام بدی.»
پس من گفتم، «اگر مجبور هستم که انجامش بدم، قبول»
من یک فرصت مطالعاتی داشتم. لذا گفتم، «اگر راه دیگری نیست،
درباره تحقیقاتم می‌نویسم. و بعدش به کتاب آشپزیم می‌رسم.»
بدین ترتیب کتابی در مورد تحقیقاتم نوشتم.


و معلوم شد که خیلی هم مفرح بود. به دو طریق؛
اول از همه از نوشتن لذت بردم.
ولی جالب‌تر این بود که
من شروع کردم به یاد گرفتن از مردم.
زمان فوق‌العاده‌ای برای نوشتن است.
چرا که بازخورد فراوانی می‌توانید از مردم بگیرید.
مردم برایم از تجربیات شخصی‌شان می‌نویسند،
و دربارهٔ مثال‌هایشان، و آنچه با آن مخالفند،
و نکات دقیق و ظریف.
و حتی اینجا. منظورم چند روز اخیر است،
با اوج رفتارهای وسواسی آشنا شدم که
فکرش را هرگز نمی‌کردم.
(خنده)
که فکر می‌کنم مجذوب کنندست.


کمی دربارهٔ رفتار نامعقول برایتان خواهم گفت.
و می‌خواهم با مثال‌هایی از خطای دید شروع کنم
به عنوان تشبیهی برای عقلانیت.
دربارهٔ این دو میز بیاندیشید.
می‌بایست این خطا را ببینید.
اگر ازتان بپرسم کدام بلندتر است، خط عمودی روی میز چپی،
یا خط افقی روی میز راستی؟
کدام به نظر بلندتر می‌آید؟
آیا کسی می‌تواند چیزی غیر از اینکه چپی بلندتر است ببیند؟
نه، قبول؟ غیرممکن است.
اما چیز جالب در مورد خطای دید این است که ما می‌توانیم اشتباهات را به راحتی نشان دهیم.
لذا خطوطی را اضافه می‌کنم. کمکی نمی‌کنند.
می‌توانم خط‌ها را به حرکت بندازم.
و تا جایی که من را باور کنید که خطوط را کوچک نکردم،
که نکردم، من بهتان اثبات کرده‌ام که چشم‌هایتان فریبتان می‌داد.
حالا، نکته جالب در موردش اینست
که وقتی خط‌ها را حذف می‌کنم،
مثل اینست که چیزی در این دقیقه آخر یاد نگرفته‌اید.
(خنده)
شما نمی‌توانید نگاهش کنید و بگویید، «خب حالا واقعیت را آنطوری که هست می‌بینم.»
قبول؟ ناممکن است که بر این حس
که به وضوح بلندتر است غلبه پیدا کنید.
غریزهٔ ما دارد به طور مکرر، قابل پیش‌بینی و استوار ما را می‌فریبد.
و تقریباً کاری در موردش نمی‌توانیم بکنیم.
به جز گرفتن یک خط‌کش و شروع به اندازه‌گیری آن.


یک نمونه دیگر. این یکی از خطاهای مورد علاقه من است.
رنگی که کمان بالایی به آن اشاره می‌کند را چه می‌بینید؟
قهوه‌ای، ممنون.
پایینی؟ زرد.
معلوم می‌شود که آنها یکی هستند.
آیا کسی می‌تواند آنها را عین هم ببیند؟
خیلی خیلی سخت.
من می‌توانم بقیه مکعب را بپوشانم.
و اگر بقیه مکعب را بپوشانم، می‌توانید ببینید که یکی هستند.
و اگر مرا باور ندارید، می‌توانید اسلایدها را بعداً بگیرید
و کمی ور بروید و ببینید که یکی هستند.
اما باز همان داستان است
که اگر پشت صحنه را کنار بزنیم،
وهم برمی‌گردد. درست.
هیچ راهی برایمان نیست که این وهم را نبینیم.
حدس می‌زنم اگر کوررنگ باشید فکر نکنم بتوانید آن را ببینید.
می‌خواهم که در مورد خطای دید به عنوان یک تشبیه فکر کنید.


بینایی یکی از بهترین کار‌هایی است که ما می‌کنیم.
قسمت عظیمی از مغزمان به بینایی اختصاص دارد.
بزرگتر از اختصاص داده شده‌ها به چیزهای دیگر
ما از هر کاری بیشتر و در طی ساعات بیشتری از روز از بینایی استفاده می‌کنیم.
و ما به طور فرگشتی طراحی شده ایم که ببینیم.
و اگر ما این اشتباهات تکرارشونده و قابل پیش‌بینی را در بینایی داریم،
که در آن خیلی هم خوب هستیم،
چقدر احتمالش هست که حتی اشتباهات بیشتری در
چیزی که به آن خوبی بر آن مسلط نیستیم داشته باشیم.
برای مثال، تصمیم‌گیری مالی.
(خنده)
چیزی که دلیل فرگشتی برایش نداریم.
ما یک بخش خاص در مغز برایش نداریم،
و ساعات زیادی از روز را به آن نمی‌پردازیم.
و استدلالی که در آن موارد هست
اینست که ممکن است در واقع خیلی بیشتر اشتباه می‌کنیم.
و بدتر از آن، هیچ راه ساده‌ای برای دیدنشان نداریم.
چرا که در خطای دید می‌توانیم به راحتی اشتباهات را نشان دهیم.
در خطای ذهنی خیلی خیلی سخت‌تر است که
اشتباهات را به مردم نشان دهیم.


لذا می‌خوام به شما چند خطای ذهنی نشان دهم،
یا خطای تصمیم‌گیری، به همان طریق.
و این یکی از نمودارهای مورد علاقه‌ام در علوم اجتماعی است.
این از مقاله‌ای از جانسون و گولدئِستین گرفته شده است.
و به سادگی درصد
مردمی که مشخص کرده‌اند که
به اهدای عضو تمایل دارند را نشان می‌دهد.
و این‌ها کشورهای مختلف اروپایی هستند. و شما به سادگی
دو نوع از کشورها را می‌بینید.
کشورهای طرف راست که به نظر بسیار اهداکننده هستند.
و کشورهای طرف چپ که به نظر خیلی کم اهداکننده هستند.
یا خیلی کمتر.
سؤال این است که، چرا؟ چرا بعضی از کشورها خیلی اهدا می‌کنند
و بعضی از کشورها یک کم؟


وقتی از مردم این سؤال را می‌پرسید،
معمولاً فکر می‌کنند یک ربطی به فرهنگ دارد.
درست؟ چقدر برایتان مردم مهم هستند؟
دادن یک عضو به یک نفر دیگر
احتمالاً مربوط به این است که چقدر برایتان جامعه مهم است، چقدر مرتبط هستید.
یا شایدم مربوط به مذهب است.
ولی اگر به این نمودار بنگرید
کشورهایی که ما فکر می‌کنیم به هم خیلی شبیه هستند
در واقع رفتار بسیار متفاوتی به نمایش می‌گذارند.
برای مثال، سوئد در انتهای راست است.
و دانمارک که فکر می‌کنیم از نظر فرهنگی بسیار شبیه است
در انتهای چپ است.
آلمان در طرف چپ است. و اتریش در طرف راست است.
هلند در طرف چپ است. و بلژیک در طرف راست است.
و در نهایت، بستگی به تفسیر خاصتان
از شباهت‌های اروپایی‌ها،
ممکن است بریتانیا و فرانسه را از نظر فرهنگی مشابه بدانید و یا ندانید.
اما از نظر اهدای اعضا معلوم می‌شود که خیلی متفاوت هستند.


در ضمن، هلند داستان جالبی دارد.
می‌بینید که هلند به نوعی بزرگترینِ گروه کوچک‌هاست.
مشخص می‌شود که آن‌ها ۲۸٪ را
پس از فرستادن یک نامه به هر خانواده در کشور بدست آورده‌اند
که در آن به مردم التماس کرده بودند که به برنامهٔ اهدای عضو بپیوندند.
شما با این عبارت آشنایید، «التماس کردن تا یه حدی جواب می‌دهد.»
برای اهدای عضو ۲۸٪ است.


(خنده)


اما هر چه که کشورهای طرف راست می‌کنند
آن‌ها کار خیلی بهتری از التماس می‌کنند.
خب چه کار می‌کنند؟
مشخص می‌شود که این راز یک ربطی به فرم راهنمایی و رانندگی دارد.
و داستان از این قرار است.
فرم راهنمایی و رانندگی در کشورهای طرف چپ
چیزی شبیه به این است.
مربع را علامت بزنید اگر که می‌خواهید در
برنامهٔ اهدای عضو شرکت کنید.
و چه اتفاقی می‌افتد؟
مردم علامت نمی‌زنند و نمی‌پیوندند.
کشورهای طرف راست، که زیاد اهدا می‌کنند،
فرمی با تفاوتی کوچک دارند.
می‌گوید مربع را علامت بزنید اگر که نمی‌خواهید شرکت کنید.
به طرز جالبی، وقتی مردم این را می‌گیرند،
دوباره علامتش نمی‌زندد. اما اینبار می‌پیوندند.


(خنده)


حالا درباره اینکه این چه معنی‌ای می‌دهد فکر کنید.
ما صبح از خواب پا می‌شویم و احساس می‌کنیم که تصمیم‌گیری می‌کنیم.
ما صبح از خواب پا می‌شویم و کمد را باز می‌کنیم.
و احساس می‌کنیم که انتخاب می‌کنیم چه بپوشیم.
و ما یخچال را باز می‌کنیم. و احساس می‌کنیم که انتخاب می‌کنیم چه بخوریم.
چیزی که این در واقع می‌گوید این است که
بسیاری از این تصمیم‌گیری‌ها خواست درونی ما نیست.
آن‌ها خواست درونی شخصی است که آن فرم را طراحی می‌کند.
وقتی که به راهنمایی و رانندگی قدم می‌گذارید،
شخصی که فرم را طراحی کرده تأثیر عظیمی در
آنچه شما به سرانجام می‌رسانید دارد.
حالا درک شهودی این نتایج هم خیلی برای ما سخت است. درباره اش برای خودتان بیاندیشید.
چند نفر از شما باور دارد
که اگر فردا برای تمدید گواهینامه‌تان رفتید،
و به راهنمایی و رانندگی مراجعه کردید،
و به یکی از این دو فرم برخوردید،
این به واقع رفتار خودتان را تغییر دهد؟
بسی بسی سخت است که تصور کنیم این ما را تحت تأثیر قرار می‌دهد.
می‌توانیم بگوییم، «اوه، این اروپایی‌های شاد. البته که روی آن‌ها تأثیر می‌گذارد.»
ولی وقتی به ما می‌رسد
به ما این حس را می‌دهد که در صندلی راننده نشسته‌ایم،
ما این حس را داریم که کنترل در دستمان است،
و ما هستیم که تصمیم می‌گیریم،
این خیلی سخت است که حتی این ایده را بپذیریم
که ما در واقع وهمی از
تصمیم‌گیری داریم و نه تصمیم گیری واقعی.


حالا، ممکن است بگویید.
«این‌ها تصمیماتی هستند که ما بهشان توجه نمی‌کنیم.»
در واقع، طبق تعریف، این تصمیم‌گیری
درباره چیزی است که پس از مرگ برای ما رخ می‌دهد.
چگونه ممکن است چیزی برای ما کمتر از
چیزی که پس از مرگمان اتفاق می‌افتد مهم باشد؟
لذا یک اقتصاددان استاندارد، کسی که به معقولیت معتقد است،
می‌گوید، «هزینه بلند کردن مداد
و کشیدن یک تیک بیش از فایدهٔ محتملِ
این تصمیم‌گیری است.»
و این دلیل اینست که چرا اینگونه تأثیر می‌گیریم.
اما، در واقع، این به دلیل آسانی‌اش نیست.
این به دلیل بدیهی بودنش نیست. این به دلیل عدم مهم بودن برای ما نیست.
بر عکس است. به این دلیل است که برایمان مهم است.
سخت است و پیچیده.
و آنقدر پیچیده است که نمی‌دانیم باید چه کار کنیم.
و از آنجا که تصوری از اینکه چه بکنیم نداریم
همانی را که برایمان انتخاب کرده‌اند را می‌گزینیم.


یک مثال دیگر از این برایتان بگویم.
این از مقاله‌ای است از رِدِلمیر و شِیفر.
و آن‌ها می‌گویند، «این تأثیر برای متخصص‌ها هم پیش می‌آید،
آدم‌های با درآمد بالا، متخصص‌ها در تصمیم‌گیری‌هاشان،
این کار را زیاد می‌کنند.»
و آن‌ها یک گروه از پزشکان را گرفتند.
و به آن‌ها یک مورد مطالعه‌ای از یک بیمار ارائه کردند.
این بیمار است. او یک پیرمرد کشاورز ۶۷ ساله است.
او مدتی است که از دردی در کفل راستش رنج می‌برد.
و آن‌ها به پزشکان گفتند که،
«شما چند هفته پیش به این نتیجه رسیدید که
هیچ چیز برای این بیمار کارساز نیست.
همهٔ داروها، هیچ کدام به نظر کارساز نبوده است.
لذا شما مریض را به درمان از طریق جایگزین کردن کفل ارجاع دادید.
جایگزینی کفل، درست؟»
لذا مریض در راه جایگزینی کفلش است.
و آنگاه به نیمی از پزشکان گفتند که،
«دیروز شما مورد بیمار را بازبینی کردید
و فهمیدید که یک دارو را فراموش کرده‌اید.
شما ایبوپروفن را تست نکردید.
چه می‌کنید؟ آیا بیمار را بر می‌گردانید و ایبوپروفن را تست می‌کنید؟
و یا می‌گذارید که برود و کفلش را جایگزین کند؟»
خبر خوب این است که اکثر پزشکان در این مورد
تصمیم گرفتند که مریض را برگردانند و ایبوپروفن را تست کنند.
خوشا به حال این پزشکان.


به گروه دیگر پزشکان گفتند که،
«دیروز شما مورد بیمار را بازبینی کردید
و یافتید که دو تا دارو را هنوز تست نکردید،
ایبوپروفن و پیروکسیکام.»
و گفتند که، «شما دو تا دارو دارید که تست نکرده‌اید، چه می‌کنید؟
آیا می‌گذارید که برود یا برشان می‌گردانید.
و اگر برشان می‌گردانید، آیا ایبوپروفن را تست می‌کنید و یا پیروکسیکام؟ کدامشان را؟»
حالا بهش فکر کنید. در این تصمیم‌گیری
گذاشتن اینکه بیمار به جایگزینی کفل ادامه دهد به همان آسانی است.
اما برگرداندن آن‌ها ناگهان پیچیده‌تر می‌شود.
حالا یک تصمیم‌گیری دیگر هم هست.
حالا چه اتفاقی می‌افتد؟
اکثریت این پزشکان این بار می‌گذارند که بیمار برود
به جایگزینی کفل.
ضمناً، امیدوارم نگرانتان کرده باشد —
(خنده)
وقتی که می‌روید پیش پزشکتان.
مسئله اینجاست که هیچ پزشکی هیچگاه نخواهد گفت،
«پیروکسیکام، ایبوپروفن، جایگزینی کفل.
برویم سراغ جایگزینی کفل.»
ولی وقتی آنرا گزینهٔ پیش‌فرض کردید
این تأثیر عظیمی دارد در آنچه مردم بهش می‌رسند.


چند مثال دیگر از تصمیم‌گیری نامعقول بهتان خواهم داد.
فرض کنید که به شما یک انتخاب بدهم.
برای آخر هفته می‌خواهید به رُم بروید؟
همهٔ هزینه‌ها پرداخت شده،
هتل، حمل و نقل، غذا، صبحانه،
یک صبحانهٔ رنگارنگ، همه چی.
یا یک آخر هفته در پاریس؟
حالا، آخر هفته‌ای در پاریس، آخر هفته‌ای در رم، این‌ها دو چیز متفاوتند.
آن‌ها غذای متفاوت، فرهنگ متفاوت و هنر متفاوت دارند.
حالا فرض کنید من یک گزینه به مجموعه اضافه کنم
که هیچ کس نمی‌خواهدش.
فرض کنید گفته باشم، «آخر هفته‌ای در رم،
آخر هفته‌ای در پاریس، یا اینکه ماشینتان دزدیده شود؟»
(خنده)
این ایدهٔ خنده‌داری است. چرا دزدیده شدن ماشینتان،
در این مجموعه، باید روی چیزی تأثیر بگذارد؟
(خنده)
اما چه می‌شود اگر گزینه دزدیده شدن ماشینتان
دقیقاً اینطوری نبود.
چه می‌شود اگر این بود: سفر به رم، همهٔ هزینه‌ها پرداخت شده،
حمل و نقل، صبحانه،
ولی قهوه در صبح را شامل نمی‌شد.
اگر قهوه می‌خواهید باید خودتان پولش را بپردازید. دو و نیم یورو است.
حالا به طریقی،
با دانستن اینکه شما می‌توانید رم با قهوه داشته باشید،
چرا ممکن است رم بدون قهوه بخواهید؟
این مثل اینست که ماشین شما دزدیده شود. یک گزینه فرعی است.
ولی حدس بزنید چه اتفاقی افتاد. لحظه‌ای که رم بدون قهوه اضافه شد،
رم با قهوه محبوبیتش افزایش یافت. و مردم انتخابش کردند.
این حقیقت که شما رم بدون قهوه دارید
رم با قهوه را ممتاز می‌نماید.
و نه فقط نسبت به رم بدون قهوه، حتی ممتاز نسبت به پاریس.
(خنده)


اینجا دو مثال این اصل هست.
این چند سال پیش تبلیغی از اکونومیست بود.
که به ما سه گزینه داد.
یک اشتراک آنلاین در ازای ۵۹ دلار.
یک اشتراک چاپی در ازای ۱۲۵ تا.
و یا می‌توانید هر دو را در ازای ۱۲۵ تا بگیرید.
(خنده)
حالا من این را دیدم و با اکونومیست تماس گرفتم.
و تلاش کردم که بفهمم چه فکری می‌کردند.
و آن‌ها مرا از یک نفر به نفری دیگر پاس دادند.
تا نهایتاً به شخصی رسیدم که مسئول وبگاه بود.
و باهاشان تماس گرفتم. و آن‌ها رفتند که بررسی کنند چه اتفاقی داشت می‌افتاد.
چیز بعدی‌ای که می‌دانم، حذف تبلیغ بدون هیچ توضیحی بود.


لذا تصمیم گرفتم که آزمایشی که دوست داشتم اکونومیست
با من بکند را خودم بکنم.
من این را گرفتم و به ۱۰۰ دانشجوی MIT دادم.
گفتم، «کدام را انتخاب می‌کنید؟»
این‌ها توزیع بازار است. اکثر مردم گزینه ترکیبی را خواستند.
خوشبختانه هیچ کس تحکیمی را نخواست.
این نشان می‌دهد که دانشجوهای ما می‌توانند بخوانند.
(خنده)
اما حالا اگر گزینه‌ای دارید که هیچ کس نمی‌خواهدش
می‌توانید برش دارید. درست؟
لذا من نسخهٔ دیگری از این را چاپ کردم.
که در آن گزینه وسطی را حذف کردم.
این را به ۱۰۰ دانشجوی دیگر دادم. این اتفاقی است که افتاد.
حالا گزینهٔ محبوب از محبوبیت افتاد.
و گزینهٔ کمتر محبوب محبوبترین شد.


اتفاقی که می‌افتاد این بود که گزینهٔ بی‌کاربرد،
در وسط، از این نظر که کسی نمی‌خواهدش بی‌کاربرد بود.
ولی از این نظر که به مردم کمک می‌کرد که بیابند که چه می‌خواهند
بی‌کاربرد نبود.
در واقع، به نسبت گزینهٔ وسطی،
که فقط چاپی را در ازای ۱۲۵ تا می‌داد،
چاپی و وب در ازای ۱۲۵ یک معاملهٔ فوق‌العاده می‌آمد.
و در نتیجه، مردم آن را انتخاب کردند.
ایدهٔ کلی اینجا، ضمنا اینست،
ما در واقع ترجیحاتمان را آنقدر خوب هم نمی‌شناسیم.
و از آنجا که ترجیحاتمان را آنقدر خوب نمی‌شناسیم
نسبت به همهٔ این تأثیراتِ نیروهای خارجی مستعد هستیم.
پیش‌فرض‌ها، گزینه‌های خاصی که بهمان ارائه می‌شود. و به همین ترتیب.


یک مثال دیگر از این.
مردم فکر می‌کنند که وقتی ما با جذابیت فیزیکی روبرو هستیم،
یک نفر را می‌بینیم، و در جا می‌دانیم که ازش خوشمان می‌آید یا نه.
جذب شدیم یا نه.
برای همین است که از این قرارهای ۴ دقیقه‌ای داریم.
لذا تصمیم گرفتم که یک آزمایش با مردم انجام دهم.
به شما تصاویر گرافیکی از مردم — نه مردم واقعی — نشان خواهم داد.
آزمایش با مردم بود.
من به تعدادی از مردم تصویری از تام و تصویری از جری نشان دادم.
و گفتم «کدام یکیشان را برای قرار گذاشتن می‌پسندید؟ تام یا جری؟»
اما برای نصفی از مردم نسخهٔ زشت‌تری از جری اضافه کردم.
با استفاده از فتوشاپ از جذابیت جری کمی کم کردم.
(خنده)
بقیه مردم، یک نسخهٔ زشت از تام اضافه کردم.
سؤال این بود که آیا جری زشت و تام زشت
برادرهای جذاب‌تر مربوطشان را کمک می‌کنند؟
جواب کاملاً بلی بود.
وقتی جری زشته بود، جری محبوب‌تره بود.
وقتی تام زشته بود، تام محبوب‌تره بود.


(خنده)


این البته دو تا مفهوم خیلی روشن
برای زندگی در کل دارد.
اگر یک وقتی به بار می‌روید که چرخی بزنید، کی را می‌خواهید با خودتان ببرید؟
(خنده)
شما یک نسخهٔ کمی زشت‌تر از خودتان را می‌خواهید.
(خنده)
شبیه. شبیه ... اما یک ذره زشت‌تر.
(خنده)
نکتهٔ دوم، یا آموزه، این است که
اگر کس دیگری شما را دعوت کرد، می‌دانید که دربارهٔ شما چه فکر می‌کند.
(خنده)
حالا دارید می‌گیردش.


نکته کلی چه هست؟
نکته کلی این است که وقتی درباره اقتصاد می‌اندیشیم ما
این دید زیبا را از طبیعت انسان داریم.
«چه موجود خارق‌العاده‌ای است این انسان! چه در استدلال باشکوه است!»
ما این دید را از خودمان و از دیگران داریم.
دیدگاه اقتصاد رفتاری اما
نسبت به مردم سخاوت کمتری به خرج می‌دهد.
در واقع به زبان پزشکی، این دید ما است.
(خنده)
ولی نکته امیدوار کننده‌ای هم هست.
نکتهٔ امیدوار کننده، فکر می‌کنم،
به نوعی دلیل این است که اقتصاد رفتاری جذاب و هیجان انگیز است.
آیا ما سوپرمَن هستیم؟ یا ما هُمِر سیمپسون هستیم؟


وقتی ساختن جهان فیزیکی مطرح هست،
ما به نوعی محدودیت‌هامان را درک می‌کنیم.
ما پله می‌سازیم. و ما از این چیزها می‌سازیم
که واضح است هر کسی هم نمی‌تواند با آن کار کند.
(خنده)
ما محدودیت‌هامان را درک می‌کنیم.
و ما می‌سازیم که دور بزنیمشان.
اما به علتی وقتی نوبت جهان فکری است،
وقتی چیزهایی مانند خدمات درمانی و بازنشستگی و بازار سهام طراحی می‌کنیم،
یک جورهایی فراموش می‌کنیم که محدود هستیم.
فکر می‌کنم که اگر محدودیت‌های ادراکیمان را به همان طریقی که
محدودیت‌های فیزیکیمان را فهمیدیم، فهمیده بودیم،
حتی با اینکه آن‌ها به همان طریق جلوی رویمان نیستند،
می‌توانستیم دنیای بهتری طراحی کنیم.
و آن، فکر می‌کنم، امید این ماجرا است.


بسیار متشکرم.


(تشویق)

