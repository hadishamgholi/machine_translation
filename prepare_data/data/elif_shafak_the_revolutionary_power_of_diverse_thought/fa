
"شما می‌تونین کلمات رو بچشین؟"


این سوالی بود که موجب حیرت من شد.
این تابستان، یک سخنرانی
در فستیوالی ادبی داشتم،
و بعد، در حال امضای کتاب‌ها بودم،
یک دختر نوجوون با دوست‌ش اومد،
و این سوالی بود که ازم پرسید.
به او گفتم بعضی آدم‌ها این هم‌پوشانی
حس‌هاشون رو تجربه می‌کنن.
طوری که می‌تونن رنگ‌ها رو بشنون،
یا صداها رو ببینن،
و این موضوع برای خیلی از نویسنده‌ها، 
از جمله خود من، حیرت‌انگیز بوده.
ولی او کمی بی‌صبرانه حرف من رو قطع کرد،
و گفت، "آره، همه‌ی اینا رو می‌دونم.
بهش می‌گن حس‌آمیزی.
توی مدرسه یاد گرفتیم.
ولی مامان من کتاب شما رو می‌خونه،
و می‌گه توش یه عالمه
غذا و مواد خوراکی هست
و یک صحنه‌ی طولانی شام.
او با خوندن هر صفحه گرسنه‌ش می‌شه.
پس من فکر کردم،
شما چطور وقتی می‌نویسین
گرسنه‌تون نمی‌شه؟
و با خودم فکر کردم شاید،
شاید شما می‌تونین کلمات رو بچشین.
حرف‌هام براتون معنی دارن؟"


و، واقعا حرف‌هاش برام معنی داشتن،
چون از وقتی بچه بودم،
هر حرفی از حروف الفبا،
برای من یک رنگ بود،
و رنگ‌ها برای من با طعم و مزه همراهن.
برای مثال رنگ بنفش کمابیش تند و تیزه،
تقریبا معطره،
و هر کلمه‌ای که من به بنفش ربط بدم
همون مزه رو می‌ده،
مثلا "غروب آفتاب" — یک ترکیب پرادویه.
ولی من نگران بودم اگر همه‌ی اینا رو
به یک نوجوون بگم،
یا ممکنه به نظرش خیلی انتزاعی بیاد
یا شاید خیلی عجیب غریب،
و به هرحال زمان هم کافی نبود،
چون آدم‌های دیگه‌ای توی صف منتظر بودن،
پس ناگهان این‌طور حس کردم
که چیزی که می‌خوام منتقل کنم
پیچیده‌تر و باجزییات‌تر از اونیه
که شرایط به من اجازه‌ی بیان‌ش رو بده.
و من کاری رو کردم که معمولا
در شرایط مشابه انجام می‌دم:
به تته‌پته افتادم، ساکت شدم،
و دیگه حرف نزدم.
دیگه حرف نزدم چون
حقیقت پیچیده بود،
با اینکه در عمق وجودم می‌دونستم،
که هیچ‌کسی هرگز نباید به خاطر
ترس از پیچیدگی ساکت بمونه.


بنابراین امروز می‌خوام صحبت‌م رو
با جوابی که اون‌روز قادر به بیان‌ش
نبودم، شروع کنم.
بله، من می‌تونم کلمات رو بچشم —
بعضی وقت‌ها، نه همیشه،
و کلمات شاد طعم متفاوتی از
کلمات غمگین دارن.
دوست دارم کشف کنم: کلمه‌ی "خلاقیت"
چه طعمی داره،
یا "برابری"،
"عشق"، "انقلاب"؟


و "سرزمین مادری" چطور؟
این روزها، به ویژه این کلمه‌ی آخر
ذهن من رو مشغول کرده.
این کلمه یک طعم شیرین روی زبون‌م می‌گذاره،
شبیه دارچین، یه کم گلاب
و سیب‌های زرد.
ولی زیرش، یه طعم تند و تیز هست،
شبیه گزنه و کاسنی.
طعم سرزمین مادری من، ترکیه،
مخلوطی از تلخ و شیرینه.


و دلیل اینکه این رو براتون می‌گم،
اینه که فکر می‌کنم
آدم‌های بیشتر و بیشتری
امروزه در سراسر دنیا هستن
که احساسات درهم مشابهی دارن
در مورد سرزمین‌هایی که ازشون اومدن.
ما وطن‌هامون رو دوست داریم، درسته؟
چطور می‌تونیم دوست نداشته باشیم؟
ما به مردم، به فرهنگ، به خاک،
به غذاها احساس تعلق داریم.
و درست همزمان،
به شکل فزاینده‌ای احساس خشم
نسبت به سیاست‌ها و سیاستمداران‌ش داریم،
تا جایی که گاهی به ناامیدی،
یا آسیب یا خشم می‌رسه.


من می‌خوام راجع به احساسات حرف بزنم
و نیازی که برای تقویت
هوش احساسی‌مون وجود داره.
فکر می‌کنم حیفه
که نظریه‌ی سیاسی غالب
توجه خیلی کمی به احساسات می‌کنه.
اکثر اوقات، تحلیل‌گران و متخصصین
چنان سرگرم اطلاعات و متریک هستن
که به نظر میاد فراموش می‌کنن
چیزهایی در زندگی
که اندازه‌گیری‌شون دشواره
و شاید دسته‌بندی‌شون در این
قالب‌های آماری غیرممکنه،
ولی من فکر می‌کنم این کار اشتباهه،
به دو دلیل مهم.
در وهله‌ی اول به این دلیل که 
ما موجوداتی احساسی هستیم.
به عنوان انسان،
فکر می‌کنم همه‌مون همین‌طوریم.
ولی در وهله‌ی دوم، که این موضوع جدیدیه،
ما به مرحله‌ای جدید از 
تاریخ دنیا وارد شده‌ایم
که در اون احساسات جمعی
بیش از هر وقت دیگه‌ای
می‌تونه هدایت‌کننده یا 
منحرف‌کننده‌ی سیاست‌ها باشه.
و از طریق شبکه‌های اجتماعی و 
رسانه‌های اجتماعی
این احساسات بیشتر گسترده می‌شن،
دوقطبی می‌شن، و با سرعت زیادی
در سراسر دنیا منتشر می‌شن.
زمانه‌ی ما عصر تشویش، خشم،
بی‌اعتمادی، نفرت،
و فکر می‌کنم، میزان زیادی ترسه.
ولی موضوع اینه:
گرچه تحقیقات زیادی در مورد عوامل
اقتصادی وجود دارن،
به نسبت تعداد کمی تحقیقات در مورد 
عوامل احساسی صورت گرفته.


دلیل اینکه ما احساسات و ادراکات
رو دست کم می‌گیریم چیه؟
فکر می‌کنم این موضوع قراره تبدیل به
یکی از بزرگ‌ترین چالش‌های فکری ما بشه،
چرا که نظام‌های سیاسی ما
خالی از احساسات‌ هستن.
یکی یکی شاهد هستیم در کشورها،
سیاست‌مداران مستبد از این 
احساسات سواستفاده می‌کنن.
اما هنوز بین جامعه‌ی دانشگاهی
و جامعه‌ی روشنفکران،
مساله‌ی احساسات جدی گرفته نشده.
من فکر می‌کنم ما 
باید جدی‌ بگیریم.
و درست همونطور که باید روی نابرابری
اقتصادی در سراسر دنیا تمرکز کنیم،
ما باید توجه بیشتری هم به شکاف‌های
احساسی و ادراکی در سراسر دنیا داشته باشیم
و اینکه چطور می‌شه بین 
این شکاف‌ها پل زد،
چون اون‌ها واقعا مهم هستن.


سال‌ها پیش، وقتی هنوز
در استانبول زندگی می‌کردم،
یک محقق آمریکایی که بر روی موضوع
نویسندگان زن در خاورمیانه کار می‌کرد
به دیدن من اومد.
و در جایی از بحث‌مون گفت:
"من می‌فهمم شما چرا فمینیست هستین،
برای اینکه، خب، در ترکیه زندگی می‌کنین."
و من به او گفتم،
"من نمی‌فهمم شما چرا فمینیست نیستین،
برای اینکه، خب، در آمریکا زندگی می‌کنین."


(خنده حضار)


(تشویق)
و او خندید.
فکر کرد شوخی می‌کنم،
و اون لحظه از دست رفت.


(خنده حضار)


ولی جوری که او دنیا رو به 
دو گروه خیالی تقسیم کرده بود،
به دو گروه مخالف —
من رو آزار داد و با من موند.
طبق این نقشه‌ی خیالی،
بعضی کشورها در جهان
کشورهای سیال و ناپایدار هستن.
اون‌ها شبیه آب‌های گسسته‌ای هستن
که هنوز مستقر نشدن.
بعضی قسمت‌های دیگه‌ی جهان،
که به غرب معروف‌ن،
جامد، امن و باثبات‌ن.
بنابراین سرزمین‌های سیال هستن
که به فمینیسم، فعالیت مدنی،
و حقوق بشر نیاز دارن،
و امثال ما که اون‌قدر
بدشانس و بداقبال بودیم
که اهل چنین جاهایی باشیم
باید به مبارزه و تلاش
برای داشتن این ارزش‌های حیاتی ادامه بدیم.
ولی امید وجود داشت.
همین‌طور که تاریخ به پیش می‌ره،
حتی بی‌ثبات‌ترین سرزمین‌ها هم
بالاخره جبران مافات می‌کنن.
و در همین حین، شهروندان سرزمین‌های پایدار
خیال‌شون از پیشرفت تاریخ
و برتری نظام آزادی‌خواهانه راحته.
اون‌ها می‌تونن از تلاش‌ها و درگیری‌های
آدم‌های نقاط دیگر دنیا حمایت کنن،
ولی دیگه خودشون مجبور به تلاش و مبارزه
برای به دست آوردن اصول
اولیه‌ی دمکراسی نبودن.
چون از این مرحله گذر کرده بودن.


فکر می‌کنم در سال ۲۰۱۶،
این سلسله مراتب جغرافیایی فرو ریخت.
دنیای ما دیگه از اون نقشه‌ی
دوسویه که در ذهن
اون محقق بود پیروی نمی‌کنه،
اگر فرض کنیم قبلا پیروی می‌کرده.
حالا ما می‌دونیم تاریخ
لزوما رو به جلو نمی‌ره.
گاهی دور می‌زنه،
گاهی به عقب برمی‌گرده،
و اینکه نسل‌ها می‌تونن
همون اشتباهاتی رو مرتکب بشن
که نیاکان‌شون مرتکب شدن.
و ما حالا می‌دونیم چیزی به عنوان
کشورهای پایدار در برابر 
کشورهای ناپایدار وجود نداره.
در حقیقت، ما همه داریم در
زمانه‌ی سیال و ناپایدار زندگی می‌کنیم،
همون‌طور که زیگموند باومن مرحوم به ما گفت.
و باومن تعریف دیگری هم از
زمانه‌ی ما داشت.
او می‌گفت همه‌ی ما
روی شن‌های متحرک راه خواهیم رفت.


و فکر می‌کنم، اگر این اتفاق بیفته،
برای ما زن‌ها نگران‌کننده‌تر از 
مردها خواهد بود،
چرا که وقتی جوامع به عقب و به 
خودکامگی برمی‌گردن،
به ناسیونالیسم یا افراطی‌گری دینی،
زن‌ها چیز بیشتری برای از دست دادن دارن.
به همین دلیل این باید
لحظه‌ای حیاتی باشه
نه فقط برای فعالیت مدنی در جهان،
که به نظر من،
برای انجمن‌های زنانه جهانی.


(تشویق حضار)


ولی قبل از اینکه جلوتر برم 
می‌خوام یه اعترافی بکنم.
تا همین اواخر، هروقت در یک کنفرانس
یا فستیوال بین‌المللی شرکت می‌کردم،
معمولا من یکی از افسرده‌ترین
سخنرانان بودم.


(خنده حضار)


اینکه شاهد بودم چطور رویاهای ما
از دمکراسی و هم‌زیستی
در ترکیه نابود شدن،
هم به مرور و هم با سرعتی حیرت‌آور،
طی گذشت سال‌ها من
کاملا دلسرد شده بودم.
و در این فستیوال‌ها نویسندگان 
غمگین دیگری حضور داشتن،
و از جاهایی مثل مصر، نیجریه، پاکستان،
بنگلادش، فیلیپین، چین،
ونزوئلا و روسیه اومده بودن.
و ما با همدردی به هم لبخند می‌زدیم،
این جماعت ویران‌شده.


(خنده حضار)


و می‌تونستین اسم‌مون رو
WADWIC (بنبونا) بگذارین:
Worried and Depressed
Writers International Club.
باشگاه نویسندگان بین‌المللی
نگران و افسرده.


(خنده حضار)


ولی بعد اوضاع شروع به تغییر کرد،
و ناگهان باشگاه ما محبوب‌تر شد،
و ما شروع به عضوگیری کردیم.
یادم میاد —


(خنده حضار)


یادم میاد اولین گروهی که به ما پیوستن
نویسندگان و شعرای یونانی بودن.
و بعد نویسندگانی از مجارستان و لهستان،
و بعد جالب بود که نویسندگانی 
از اتریش، هلند، فرانسه،
و بعد نویسندگانی از انگلستان، جاییکه
من زندگی می‌کنم و بهش می‌گم خونه،
و بعد نویسندگانی از ایالات متحده آمریکا.
ناگهان تعداد مایی که برای
سرنوشت سرزمین‌هامون و
آینده دنیا نگران بودیم
بیشتر شد.
و شاید حالا تعداد مایی که
در سرزمین‌های مادری‌مون 
احساس غربت می‌کردیم بیشتر شده بود.


و بعد این اتفاق عجیب افتاد.
اون دسته از ما که برای 
مدتی طولانی افسرده بودیم،
کم‌تر احساس افسردگی کردیم،
درحالیکه تازه‌ واردها،
که به این‌طور احساسات عادت نداشتن،
اون‌ها حالا بیشتر افسرده بودن.


(خنده حضار)


بنابراین شما می‌تونستین نویسندگانی
از بنگلادش، ترکیه یا مصر رو ببینین
که سعی می‌کردن به همکاران‌شون دل‌داری بدن
از طرح خروج بریتانیا از اتحادیه اروپا گرفته
تا پس از انتخابات ریاست جمهوری آمریکا.


(خنده حضار)


از شوخی گذشته،
فکر می‌کنم دنیای ما پر از
چالش‌های بی‌سابقه‌ست،
و این موضوع واکنشی احساسی
به دنبال داره،
برای اینکه در مواجهه با تغییر سریع،
خیلی از افراد دوست دارن
سرعت‌شون رو کم کنن،
و وقتی میزان ناشناخته‌ها زیاد باشه.
مردم دل‌شون برای اون‌چه آشناست تنگ می‌شه.
و وقتی اوضاع خیلی گیج‌کننده بشه،
خیلی از مردم دل‌شون سادگی می‌خواد.
این یک تقاطع خیلی خطرناکه،
چون این‌جا دقیقا همون‌جاییه که
فرد عوام‌فریب وارد تصویر می‌شه.


عوام‌فریب می‌دونه احساسات جمعی 
چطور کار می‌کنن
و اینکه چطور او — که معمولا یک مرده — 
می‌تونه از این موضوع استفاده کنه.
او به ما می‌گه که همه‌مون
به قبایل‌مون تعلق داریم،
و به ما می‌گه اگر با امثال خودمون
احاطه بشیم، امنیت بیشتری خواهیم داشت.
عوام‌فریب‌ها در همه‌جور 
اندازه و رنگی پیدا می‌شن.
این فرد می‌تونه یک رهبر نامتعارف
از یک حزب سیاسی در حاشیه
جایی در اروپا باشه،
یا یک پیشوای افراطی اسلام‌گرا
که نفرت و عقاید افراطی رو ترویج می‌کنه،
یا می‌تونه یک سخنران نژادپرست برتری‌طلب
نازی‌دوست در گوشه‌ی دیگری از جهان باشه.
تمام این شخصیت‌ها، در نگاه اول —
غیرمرتبط به نظر میان.
ولی من فکر می‌کنم اون‌ها
همدیگه رو تغذیه می‌کنن،
و به همدیگه احتیاج دارن.


در سرتاسر دنیا،
وقتی به طرز صحبت عوام‌فریب‌ها نگاه کنیم
و اینکه چطور الهام‌بخش جنبش‌ها می‌شن،
فکر می‌کنم تمام اون‌ها
یک کیفیت ‌آشکار مشترک دارن:
اون‌ها به شدت و حدت از تکثر نفرت دارن.
اون‌ها نمی‌تونن با کثرت کنار بیان.
آدورنو می‌گفت:
"عدم تحمل ابهام نشانه‌ای
از یک شخصیت خودکامه‌ست."
ولی من از خودم می‌پرسم:
اگر همین نشانه،
همین عدم تحمل ابهام —
اگر همین نشانه‌ی زمانه‌ی ما،
عصری که توش زندگی می‌کنیم باشه چی؟
چون من به هرجا نگاه می‌کنم تفاوت‌هایی 
رو می‌بینم که رو به محو شدن هستن.
در برنامه‌های تلویزیونی، یک
سخنگوی ضد یک چیز داریم
در مقابل یک سخنگوی حامی یک چیز.
مگه نه؟ آمار بیننده‌ها مهمه.
اگه بر سر هم فریاد بکشن
که چه بهتر.
حتی در محیط‌های آکادمیک، جایی که
افراد تحصیلکرده‌ی ما قراره رشد کنن،
شما شاهد رقابت یک دانشمند خداناباور
با یک دانشمند به شدت خداپرست هستین،
ولی این یک مبادله‌ی روشنفکرانه‌ی
واقعی نیست،
چون یک برخورد میان دو قطعیته.


فکر می‌کنم تقابل‌های دوگانه 
در همه‌جا وجود دارن.
بنابراین آهسته و نظام‌مند،
حق پیچیده بودن از ما سلب می‌شه.
استانبول، برلین، نیس، پاریس، بروکسل،
داکا، بغداد، بارسلون:
ما شاهد حملات تروریستی وحشتناک
یکی پس از دیگری بودیم.
و وقتی شما ناراحتی‌تون رو بروز می‌دین،
و وقتی در مقابل بی‌رحمی واکنش نشون می‌دین،
شما با انواع واکنش‌ها
مواجه خواهید شد
پیغام‌هایی که در شبکه‌های اجتماعی
دریافت خواهید کرد.
اما یک نوع از این پیغام‌ها
واقعا ناراحت‌کننده‌ست،
فقط به این دلیل که خیلی شایع هست
اون‌ها می‌گن، "تو چرا دل‌ت براشون می‌سوزه؟
چرا دل‌ت براشون می‌سوزه؟
چرا دل‌ت برای غیرنظامیان یمن
یا غیرنظامیان سوریه نمی‌سوزه؟"


و من فکر می‌کنم آدم‌هایی که
چنین پیغام‌هایی رو می‌نویسن
درک نمی‌کنن
که می‌شه با قربانیان خشونت و تروریسم
همدردی کرد و باهاشون همبستگی داشت
چه در خاورمیانه، چه در اروپا،
آسیا، آمریکا، هرجا، همه جا.
به طور برابر و همزمان.
به نظر می‌رسه اون‌ها درک نمی‌کنن
که می‌شه یک درد
و یک مکان رو به دیگری ترجیح نداد.
ولی فکر می‌کنم قبیله‌گرایی
با ما این کارو می‌کنه.
مطمئنا، ذهن‌های ما رو کوچیک می‌کنه،
ولی قلب‌های ما رو هم کوچیک می‌کنه،
تا اون‌جا که ما رو نسبت به درد و رنج 
دیگران بی‌حس می‌کنه.


و حقیقت تلخ این‌جاست که،
ما از اول اینطوری نبودیم.
من در ترکیه یک کتاب کودکان نوشته بودم،
و وقتی کتاب منتشر شد،
من به مراسم‌های زیادی رفتم.
به خیلی از دبستان‌ها رفتم،
که به من این مجال رو داد 
که بچه‌های کوچک در ترکیه رو بررسی کنم.
و همیشه برام جالب بود که می‌دیدم
چقدر نوع‌دوستی، تخیل
و جسارت در اون‌ها هست.
این بچه‌ها خیلی بیشتر ‌آمادگی
تبدیل شدن به شهروندان جهانی رو دارن
به نسبت ناسیونالیست‌ها در اون سن و سال.
و فوق‌العاده‌ست که می‌بینی،
وقتی ازشون می‌پرسی،
خیلی‌هاشون می‌خوان
نویسنده و شاعر بشن،
و اعتماد به نفس دخترها 
هم به اندازه‌ی پسرهاست،
اگه بیشتر نباشه.


اما بعد به دبیرستان‌ها سر زدم،
و همه‌چیز عوض شده بود.
حالا دیگه هیچ‌کس نمی‌خواست نویسنده بشه،
حالا دیگه هیچ‌کس نمی‌خواست رمان‌نویس بشه،
و دخترها خجالتی شده بودن،
محتاط و محافظه‌کار شده بودن،
حرف زدن در فضای عمومی براشون سخت شده بود،
چون ما به اون‌ها یاد داده بودیم —
خانواده، مدرسه، جامعه —
ما به اون‌ها یاد داده بودیم
فردیت‌شون رو پاک کنن.


فکر می‌کنم در شرق و غرب،
ما داریم تکثرگرایی رو از دست می‌دیم،
هم در جوامع‌مون 
و هم در وجود خودمون.
و به عنوان کسی که از ترکیه اومده،
من می‌دونم که فقدان تکثرگرایی
یک فقدان خیلی خیلی بزرگه.
امروز، سرزمین مادری من
بزرگ‌ترین زندان
روزنامه‌نگارانه،
حتی از رکورد ناراحت‌کننده‌ی 
چین هم عبور کرده.
و من هنوز معتقدم 
اون‌چه در ترکیه اتفاق افتاده
می‌تونه هر جایی اتفاق بیفته.
حتی می‌تونه این‌جا اتفاق بیفته.
بنابراین همون‌طوری که 
ایده‌ی کشورهای پایدار یک توهم بود،
هویت‌های فردی هم یک توهمه،
چرا که ما همه مجموعه‌ای از 
صداها در درون‌مون داریم.
شاعر ایرانی، فارسی‌زبان، حافظ،
گفته "تو در روح خودت
هر‌آن‌چه لازم است
برای تبدیل وجود خودت به شادی رو داری.
تنها کاری که باید بکنی
اینه که اون‌ها رو با هم ترکیب کنی.


و من فکر می‌کنم ترکیب رو
ما می‌تونیم انجام بدیم.
من اهل استانبول‌ام
ولی با منطقه‌ی بالکان هم پیوندهایی دارم،
اژه، مدیترانه،
خاورمیانه، سرزمین‌های شرق مدیترانه.
من متولد اروپام، انتخاب خودم بوده،
ارزش‌هایی که حفظشون می‌کنم.
من طی سال‌ها به یک لندن‌نشین تبدیل شدم.
دوست دارم خودم رو یک روح جهانی، 
یک شهروند جهانی بدونم،
یک کولی و یک قصه‌گوی دوره‌گرد.
من تعلقات زیادی دارم،
مثل همه‌ی آدم‌های دیگه.
و تعلقات فراوان 
به معنای داستان‌های فراوانه.


البته به عنوان نویسنده،
ما همیشه دنبال قصه‌ها هستیم،
ولی فکر می‌کنم سکوت‌ها هم
برامون جالب‌ان،
چیزهایی که نمی‌تونیم در موردشون حرف بزنیم
تابوهای سیاسی، تابوهای فرهنگی.
سکوت‌ خودمون هم برامون جالبه.
من همیشه صدام بلند بوده
و به تفصیل نوشتم
در مورد حقوق اقلیت، حقوق زنان،
حقوق دگرباش‌ها و هم‌جنس‌گرایان.
ولی وقتی داشتم به این صحبت‌م 
در TED فکر می‌کردم،
متوجه موضوعی شدم:
من هرگز جرات نکرده بودم که
در فضای عمومی بگم
که خودم هم زمانی دوجنس‌‌گرا بودم،
چون اون‌قدر از تهمت‌ها می‌ترسیدم
و از بی‌آبرویی و از تمسخر
و نفرتی که قطعا به دنبال‌ش خواهد اومد.
ولی البته، هیچ‌کس نباید،
هرگز، به خاطر ترس از پیچیدگی
ساکت بمونه.


(تشویق حضار)


و علیرغم اینکه من 
با تشویش غریبه نیستم،
و علیرغم اینکه این‌جا دارم
از قدرت احساسات حرف می‌زنم —
من قدرت احساسات رو می‌شناسم —
در طی زمان فهمیدم که
احساسات نامحدود نیستن.
می‌دونین؟ یه حدی دارن.
یک وقتی می‌رسه —
چیزی شبیه نقطه‌ی وارونگی
یا آستانه —
که دیگه از ترسیدن خسته می‌شین،
که دیگه از نگران بودن خسته می‌شین.
و من فکر می‌کنم نه تنها آدم‌ها،
که شاید کشورها هم 
نقاط وارونگی خودشون رو دارن.
بنابراین حتی قوی‌تر از احساسات من
آگاهی منه
که نه تنها جنسیت، نه تنها هویت
که خود زندگی سیاله.
اون‌ها می‌خوان ما رو 
به قبیله‌ها تقسیم کنن،
ولی ما از ورای مرزها به هم متصل‌ایم.
اون‌ها قطعیت رو ترویج می‌کنن،
ولی ما می‌دونیم زندگی پر از جادو
و پر از ابهامه.
و اون‌ها می‌خوان دوگانگی به وجود بیارن،
ولی ما خیلی از این حرف‌ها 
ظریف و دقیق‌تریم.


پس ما چی‌کار می‌تونیم بکنیم؟
فکر می‌کنم ما باید به اصول برگردیم،
به رنگ‌های حروف الفبا برگردیم.
شاعر لبنانی خلیل جبران می‌گه،
"من سکوت را از پرحرفی آموختم
و تحمل را از بی‌قرار
و مهربانی را از نامهربان."
فکر می‌کنم این شعار خوبی برای روزگار ماست


پس ما از عوام‌فریب پوپولیست،
ضرورت دمکراسی رو یاد می‌گیریم.
و از انزواطلبان، نیاز برای همبستگی
جهانی رو یاد می‌گیریم.
و از قبیله‌گراها، زیبایی
جهان‌وطن‌گرایی
و زیبایی تکثرگرایی رو یاد می‌گیریم.


صحبت‌م رو با یک کلمه
یا یک طعم تموم می‌کنم.
کلمه‌ی "yurt" در ترکی به معنای
"سرزمین مادریه".
معناش "وطنه."
ولی جالبه که این کلمه این معنا رو هم داره
"چادری که قبیله‌های کولی استفاده می‌کنن."
و من این ترکیب رو دوست دارم،
چون من رو به فکر وامی‌داره که
وطن‌ها لازم نیست در یک مکان
ریشه دوانده باشن.
اون‌ها می‌تونن متحرک باشن.
ما می‌تونیم اون‌ها رو 
با خودمون هرجایی ببریم.
و فکر می‌کنم برای نویسنده‌ها، 
برای راویان داستان،
در نهایت،
تنها یک وطن وجود داره،
و اسم‌ش هست "سرزمین قصه‌ها."
و طعم این کلمه
طعم آزادیه.


متشکرم.


(تشویق)

