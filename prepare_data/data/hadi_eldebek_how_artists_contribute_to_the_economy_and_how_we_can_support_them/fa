
من از خانواده‌ای هستم که پنج برادریم،
که همه دانشمند و مهندس هستند.
چند سال پیش من این ایمیل را فرستادم:
"برادران عزیز، امیدوارم
وقتی این پیام به دستتان می‌رسد خوب باشید.
این ایمیل را برای این می‌فرستم
که به شما اطلاع بدهم
دارم از تحصیل در کارشناسی
ارشد مهندسی کناره می‌گیرم
تا شغل نوازندگی تمام وقت را دنبال کنم.
فقط از شما می‌خواهم که نگران من نباشید."


برادر شماره یک جواب داد.
تشویق کرده بود اما کمی شک داشت.
او گفت، "امیدوارم خیلی شانس بیاوری.
به آن احتیاج پیدا خواهی کرد."


(خنده)


برادر دوم اما کمی بیشتر شک داشت.
او گفت، "این کار را نکن!
این بدترین اشتباه زندگیت خواهد شد.
یک شغل واقعی پیدا کن."


(خنده)


خوب، بقیه برادرانم آنقدر
درباره تصمیم من اشتیاق داشتند،
که حتی جواب هم ندادند.


(خنده)


می‌دانم شک برادرانم
به خاطر توجه و نگرانی آنها برای من است.
آنها دلواپس بودند.
آنها فکر می‌کردند موفق شدن
به عنوان یک هنرمند دشوار است،
و یک چالش خواهد بود.
و می‌دانید؟ حق با آنها بود.
یک هنرمند تمام وقت بودن بسیار سخت است.
من دوستان زیادی دارم که به شغل دوم
به عنوان نقشه جایگزین احتیاج دارند
تا قبض‌هایشان را بپردازند،
غیر از آنکه بعضی وقت‌ها آن نقشه جایگزین
به نقشه اصلی آنها تبدیل می‌شود.
و فقط من و دوستانم نیستیم
که این را تجربه می‌کنیم.
اداره آمار ایالات متحده می‌گوید که فقط
۱۰ درصد از فارغ التحصیلان دانشکده هنر
کارشان به شغل تمام وقت هنرمندی ختم می‌شود.
۹۰ درصد دیگر، مسیر شغل‌شان را عوض می‌کنند،
در بازاریابی، فروش،
آموزش و کارهای دیگر مشغول می‌شوند.


اما این خبر تازه‌ای نیست، نه؟
ما توقع داریم که هنرمند سختی بکشد.
اما چرا باید چنین چیزی را
توقع داشته باشیم؟


مقاله‌ای در «هافینگتن پست» خواندم
که می‌گفت چهار سال پیش، اتحادیه اروپا
بزرگترین سرمایه‌گذاری
برای فعالیت هنری را آغاز کرد.
اروپای خلاق ۲/۴ میلیارد دلار
به بیش از ۳۰۰٫۰۰۰ هنرمند خواهد داد.
در مقابل، بودجه ایالات متحده
برای سرمایه‌گذاری ملی در زمینه‌های هنری،
تنها و بزرگترین سرمایه‌گذار هنری
در ایالات متحده،
فقط ۱۴۶ میلیون دلار است.
برای اینکه دید کلی پیدا کنید،
بودجه نظامی ایالات متحده
فقط برای دسته‌های موسیقی ارتش
حدود دو برابر این مقدار است.


تصویر تاثربرانگیز دیگری که برندون مک‌ماهون
در «هافینگتون پست» نشان می‌دهد،
می‌گوید اگر از بودجه یک تریلیون دلاری
که برای موارد نظامی و دفاعی صرف می‌شود،
تنها ۰/۰۵ درصد به هنر اختصاص داده می‌شد،
می‌توانستیم به ۲۰ ارکستر سمفونی تمام وقت
هر کدام ۲۰ میلیون دلار بدهیم،
و به ۸۰٫۰۰۰ هنرمند
سالانه نفری ۵۰٫۰۰۰ دلار حقوق بدهیم.
اگر این تنها ۰٫۰۵ درصد است،
تصور کنید یک درصد کامل چه کار می‌کند.


خوب، من می‌دانم که ما
در یک جامعه سرمایه داری زندگی می‌کنیم،
و سود اهمیت زیادی دارد.
پس اگر اجازه بدهید
از زاویه اقتصادی به قضیه نگاه کنیم.
صنعت غیرانتفاعی هنر ایالات تحده
بیش از ۱۶۶ میلیارد دلار
در فعالیت‌های اقتصادی تولید می‌کند،
برای ۵/۷ میلیون نفر اشتغال‌زایی می‌کند
و ۱۲/۶ میلیارد دلار را
به عنوان مالیات پرداخت می‌کند.


اما این فقط یک جنبه اقتصادی است، خوب؟
همه ما می‌دانیم که هنر
بیش از یک ارزش اقتصادی صرف است.
هنر به زندگی معنا می‌بخشد.
روح فرهنگ ماست.
مردم را به هم پیوند می‌دهد و از خلاقیت
و همبستگی اجتماعی پشتیبانی می‌کند.


پس اگر هنر این همه
به اقتصاد ما سود می‌رساند،
چرا هنوز این قدر کم 
در هنر و هنرمند سرمایه‌گذاری می‌کنیم؟
چرا بیش از ۸۰ درصد مدارس ما در سطح ملی
هنوز با قطع بودجه برنامه‌های
آموزشی هنری مواجه هستند؟
چه چیزی است که هنوز
درباره ارزش هنر و هنرمند درک نکرده‌ایم؟


من فکر می‌کنم که سیستم معیوب است
و خیلی تا عادلانه بودن فاصله دارد،
و می‌خواهم به تغییر آن کمک کنم.
می‌خواهم در جامعه‌ای زندگی کنم
که برای هنرمند ارزش بیشتری قائل است
و هنرمند پشتوانه فرهنگی
و اقتصادی بیشتری دارد
تا مجبور نشود به جای تمرکز بر خلق هنر
مسافرکشی کند یا کار اداری بگیرد
که ترجیح می‌دهد نداشته باشد.
اما منابع درآمد دیگری هم
برای هنرمندان هست.
بنیادهای خصوصی هستند،
حامیان مالی و پشتیبانان هستند
که پول می‌دهند،
اما بخش بزرگی از هنرمندان
از این موقعیت‌ها خبر ندارند.
در یک سمت موسسات
و آدم‌هایی را دارید که پول دارند.
در سمت دیگر هنرمندان را دارید
که دنبال سرمایه هستند،
اما هنرمندان از افراد پولدار خبر ندارند،
و افراد پولدار هم لزوماً
از هنرمندانی که آن بیرون
هستند خبری ندارند.


به همین دلیل است که برای اشتراک
«Grantpa» خیلی هیجانزده هستم،
یک بنیاد آنلاین
که از فناوری استفاده می‌کند
تا هنرمندان و پول و سرمایه را
از راهی ساده، سریع و کم وحشت به هم برساند.
Grantpa تنها پله اول برای حل مشکل موجود
در سرمایه‌گذاری ناعادلانه است،
اما ما باید با هم
در جبهه‌های مختلف کار کنیم
تا نگاه به هنرمند در جامعه‌مان را
از نو ارزیابی کنیم.
به هنر به عنوان یک تجمل
نگاه می‌کنیم یا یک ضرورت؟
آیا متوجه هستیم که در زندگی روزمره
یک هنرمند چه در جریان است،
یا هنوز فکر می‌کنیم هنرمندان
فارغ از اینکه چقدر تقلا می‌کنند،
فقط خوشحال هستند
چون علاقه‌شان را دنبال می‌کنند؟


چند سال دیگر، برنامه دارم
این ایمیل را برای برادرانم بفرستم:
"برادران عزیز، امیدوارم
وقتی این پیام به دستتان می‌رسد خوب باشید.
این ایمیل را برای این می‌فرستم
که به اطلاعتان برسانم که خوبم
و همچنین صدها هزار هنرمند دیگر
که ارزش فرهنگی 
و اقتصادی بیشتری به آنها داده شده
و سرمایه کافی به دستشان می‌رسد
تا روی هنرشان تمرکز کنند
و هنر بیشتری خلق کنند.
به خاطر پشتیبانی شما سپاسگزارم.
بدون شما از عهده این کار برنمی‌آمدم."


متشکرم.


(تشویق)

