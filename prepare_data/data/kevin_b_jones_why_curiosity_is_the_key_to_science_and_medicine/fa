
علم.
کلمه ای که خیلی از شما
خاطرات خوبی از آن
در کلاس زیست شناسی یا
فیزیک مدرسه ندارید.
اما بگذارید خیالتان را راحت کنم
که آن چه شما در آن جا انجام دادید
ارتباط زیادی به دانش نداشت.
آن در واقع "چیستی" علم بود.
تاریخ چیزهایی بود
که دیگران کشف کردند.
بیشترین علاقه‌ی من به عنوان یک دانشمند

"چگونگی" علم است.
چون علم فرآیند دانش است.
ما مشاهده‌ای انجام می دهیم،
توضیحی برای آن مشاهده حدس می زنیم،
و سپس یک پیش بینی می کنیم که آن را
با یک آزمایش یا مشاهده دیگر می آزماییم.


چند نمونه.
اول از همه، مردم متوجه شدند
زمین پایین و آسمان بالاست،
و خورشید و ماه هر دو
ظاهراً به دور آن ها می‌چرخند.
توضیحی که حدس زدند
این بود که زمین احتمالاً
مرکز عالم است.
پیش بینی: همه چیز باید
به دور زمین بچرخد.
این فرضیه اولین بار وقتی آزمایش شد
که گالیله یکی از اولین تلسکوپ ها را
در دست گرفت
و در حالی که به آسمان شب چشم دوخته بود
چیزی که آن جا پیدا کرد
سیاره مشتری بود
با چهار قمر که به دورش می چرخند.
او سپس با استفاده از آن قمرها
مسیر مشتری را دنبال کرد
و متوجه شد مشتری نیز
به دور زمین نمی چرخد
بلکه به دور خورشید می چرخد.
پس آزمون فرضیه شکست خورد.
و این منجر به ابطال
این فرضیه شد
که زمین مرکز عالم است.


یک مثال دیگر: سر ایزاک نیوتن
متوجه شد اشیا بر زمین می‌افتند.
توضیحی که حدس زده شد جاذبه بود.
این پیش بینی که همه چیز
باید بر زمین بیفتد.
اما البته، همه چیز
بر زمین نمی‌افتد.
پس آیا جاذبه را کنار گذاشتیم؟
خیر. فرضیه را تجدید کردیم و گفتیم
جاذبه اشیا را به سمت زمین می‌کشد
مگر این که نیرویی مساوی
در خلاف جهت آن وجود داشته باشد.
این باعث شد چیز تازه‌ای یاد بگیریم.
کم کم به پرنده‌ها و بال پرندگان
بیشتر توجه کردیم،
و تنها به همه کشف‌هایی فکر کنید
که زاییده مسیر تفکر هستند.
پس شکست آزمون‌ها، استثناها،
و ناهمخوانی‌ها،
چیزهایی را که نمی دانیم به ما می‌آموزند
و ما را به سمت چیزهای نو هدایت می‌کنند.
این نحوه حرکت علم به سمت جلوست.
این نحوه یادگیری علم است.


گاهی در رسانه‌ها
و حتی به ندرت،
اما گاهی دانشمندان حتی خواهند گفت
که چیزی از نظر علمی ثابت شده است.
اما امیدوارم متوجه باشید
که علم هرگز چیزی را
برای همیشه و قطعاً ثابت نمی‌کند.
امیدوارم علم آن قدر کنجکاو مانده باشد
که جستجو کند
و آنقدر متواضع باشد که بپذیرد
وقتی مورد بعدی
ناهمخوانی را پیدا کنیم،
استثنای بعدی،
که مانند قمرهای مشتری،
چیزی را به ما یاد دهد
که در واقع نمی‌دانیم.


در اینجا یک لحظه
بحث را عوض خواهیم کرد.
چاووش (عصای هرمس)
یا نماد پزشکی،
برای افراد مختلف
معانی مختلف بسیاری دارد،
اما بیشتر بحث های عمومی ما
در زمینه پزشکی
در واقع آن را به یک
مسئله مهندسی بدل کرده است.
در تالارهای مجلس و
اتاق‌های مدیریت شرکت‌های بیمه تلاش می‌کنیم
راهی برای تأمین هزینه آن پیدا کنیم.
دانشمندان علم اخلاق و همه‌گیرشناسی
تلاش می‌کنند بهترین راه
توزیع پزشکی را پیدا کنند،
و بیمارستان‌ها و پزشکان وسواس
شدیدی نسبت به دستورالعمل‌ها
و چک لیست‌های خود به خرج می‌دهند
تا بفهمند بهترین راه
تجویز بی خطر دارو چیست.
همه این‌ها چیزهای خوبی است.
اما همچنین همه آن‌ها
به درجاتی بنا را بر این می‌گذارند
که کتاب پزشکی بسته شده است.
ما کم کم به جایی رسیده‌ایم
که کیفیت خدمات درمانی را
با توجه به سرعت دسترسی به آن می‌سنجیم.
تعجب آور نیست که در این فضا،
بسیاری از مؤسسات
به تدارک درمان
به چشم تعویض روغن نگاه می‌کنند.


(خنده)


تنها مسئله این است که وقتی
از دانشکده پزشکی فارغ‌التحصیل شدم
یکی از آن چیزهایی را که مکانیک
به ماشین شما وصل می‌کند
تا بفهمد مشکل چیست،
با خود نیاوردم،
چون کتاب پزشکی
بسته نیست.
پزشکی علم است.
پزشکی فرآیند دانش است.
ما مشاهده می‌کنیم،
توضیحی برای آن مشاهده حدس می‌زنیم،
و سپس یک پیش بینی انجام می‌دهیم
تا آن را بیازماییم.
زمینه آزمون برای بیشتر
پیش بینی‌ها در پزشکی
جمعیت است.
و شاید از آن روزهای خسته کننده
در کلاس زیست‌شناسی به یاد داشته باشید
که جمعیت تمایل به توزیع
در اطراف یک میانگین
به شکل یک منحنی گاوسی یا نرمال دارد.
پس در پزشکی،
بعد از پیش بینی
بر اساس یک توضیح حدسی،
آن را در یک جمعیت می‌آزماییم.
معنی‌اش این است که در پزشکی
دانش ما و چگونگی‌ها
از جمعیت‌ها می آید
اما تا وقتی معتبر است
که ناهمخوانی بعدی،
استثنای بعدی،
مانند قمرهای مشتری،
به ما چیزی یاد بدهد
که در واقع نمی‌دانیم.


خب، من یک جراح هستم
که مبتلایان به سارکوم را درمان می کنم.
سارکوم نوع نادری از سرطان است.
سرطان عضله و استخوان است.
و باید بگویم که هر یک از بیمارانم
یک مورد ناهمخوانی است،
یک استثناست.
هیچ سارکومی را جراحی نکردم
که توسط یک آزمایش بالینی
تصادفی شده تحت کنترل، هدایت شده باشد،
چیزی که در پزشکی آن را بهترین نوع شواهد
مبتنی بر جمعیت قلمداد می کنیم.
مردم از دگراندیشی می گویند
اما در سارکوم حتی اندیشه هم نداریم.
آن چه در مقابل مجموعه‌ای از تردیدها
و ناشناخته‌ها و استثناها و ناهمخوانی‌ها
در اطراف موضوع سارکوم داریم
دسترسی ساده به چیزی است که
به نظر من دو ارزش بسیار مهم
برای هر علمی است:
فروتنی و کنجکاوی.
چون اگر من فروتن و کنجکاو باشم،
وقتی بیماری از من سؤالی می‌پرسد،
و من پاسخ را نمی‌دانم،
از یک همکار خواهم پرسید
که شاید بیمار سارکوم مشابه
و البته دیگری داشته باشد.
ما حتی همکاری بین‌المللی خواهیم داشت.
آن بیماران در اتاق‌های چت
و گروه های حمایتی با یکدیگر
گفتگو خواهند کرد.
از طریق این ارتباط فروتنانه
و کنجکاوانه است
که تلاش می‌کنیم و
چیزهای تازه یاد می گیریم.


به عنوان یک نمونه، این یکی از بیمارانم است
که نزدیکی زانو به سرطان مبتلاست.
به دلیل ارتباط فروتنانه و کنجکاوانه
در همکاری‌های بین‌المللی
یاد گرفته ایم که می‌توانیم
از مچ پا به جای زانو استفاده کنیم
در مواردی که باید زانوی
سرطانی را خارج کنیم.
او سپس می تواند عضو مصنوعی بپوشد
و بدود و بپرد و بازی کند.
این فرصت برای او به دلیل
همکاری بین‌المللی فراهم شد.
او این خواسته را داشت
چون با بیماران دیگری در تماس بود
که آن را تجربه کرده بودند.
و بنابراین استثناها و ناهمخوانی‌ها در طب
چیزهایی را که نمی دانیم به ما می‌آموزند
اما به افکار جدید هم ما را هدایت می کنند.


حال بسیار مهم است
که همه فکرهای جدید ناشی از
ناهمخوانی‌ها و استثناها در پزشکی
تنها در مورد خود ناهمخوانی‌ها
و استثناها صدق نمی‌کنند.
فقط این نیست که از
مبتلایان به سارکوم
راههای درمان سارکوم را یاد بگیریم.
گاهی ناهمخوانی‌ها
و استثناها
به ما چیزهایی می آموزند
که برای عموم مردم بسیار مهم است.
مانند درختی که بیرون از جنگل است،
ناهمخوانی‌ها و استثناها
توجه ما را جلب می کنند
و شاید ایده بسیار بهتری از ماهیت
یک درخت به ما می‌دهند.
اغلب درباره نابودی جنگل‌ها صحبت می کنیم
یک درخت ممکن است
داخل یک جنگل نابود شود.
اما حتی درختی که خارج جنگل است
دارای ارتباطاتی است که
درخت را تعریف می کند.
ارتباط بین ساقه و ریشه و شاخه‌ها،
بسیار واضح‌تر است.
حتی اگر آن درخت کج شود
یا حتی اگر آن درخت
روابط بسیار غیرعادی
بین ساقه و ریشه و شاخه داشته باشد،
به هر حال توجه ما را جلب می‌کند
و فرصت انجام مشاهدات را به ما می دهد
و سپس می توانیم آن را در
عموم جمعیت بیازماییم.


گفتم که سارکوم نادر است.
حدود یک درصد کل سرطان‌ها
را تشکیل می‌دهد.
شاید این را هم بدانید که سرطان
یک بیماری ژنتیکی قلمداد می‌شود.
منظور از بیماری ژنتیکی این است که
سرطان ناشی از ژن‌های سرطان‌زاست
که در سرطان فعال می‌شوند
و ژن‌های مهارکننده تومور
که غیرفعال شدنشان سبب سرطان می‌شود.
شاید تصور کنید که
دانش ما درباره ژن‌های سرطان‌زا
و ژن های مهارکننده تومور،
از سرطان های شایع
مانند سرطان پستان و پروستات
و سرطان ریه منشاء گرفته‌،
اما اشتباه می‌کنید.
ژن‌های سرطان‌زا و مهارکننده تومور
اولین بار
در همان یک درصد کوچک سرطان‌ها
به نام سارکوم شناسایی شدند.
پیتون راوس در سال ١٩٦٦ جایزه نوبل را
به این دلیل دریافت کرد که در مرغ
نوعی سارکوم سرایت‌پذیر را شناسایی کرد.
سی سال بعد، هارولد وارموس
و مایک بیشاپ
آن عنصر سرایت‌پذیر را کشف کردند.
یک ویروس
که حامل یک ژن بود.
ژن سرطان‌زایی به نام اس آر سی.
خب، معنی‌اش این نیست که اس آر سی
مهم ترین ژن سرطان‌زاست.
معنی‌اش این نیست که
اس آر سی شایع‌ترین ژن سرطان‌زایی
است که در تمام سرطان‌ها فعال می‌شود.
اما اولین ژن سرطان‌زاست.
ناهمخوانی و استثایی که
توجه ما را جلب کرد و
ما را به چیزی هدایت کرد
که به ما چیزهای بسیار مهمی
درباره بقیه زیست‌شناسی آموخت.


مهم‌ترین ژن مهارکننده تومور،
TP53 است.
شایع‌ترین ژن مهارکننده تومورکه تقریباً
در تمام انواع سرطان غیرفعال می شود.
اما آن را از سرطان‌های شایع نشناختیم.
وقتی آن را شناختیم
که دکتر لی و دکتر فرامنی
خانواده‌ها را مطالعه می کردند
و متوجه شدند در این خانواده‌ها
سارکوم شایع‌تر است.
گفتم که سارکوم نادر است.
به یاد داشته باشید که با احتمال تشخیص
یک در میلیون،
اگر در خانواده ای دو بار رخ دهد،
در آن خانواده بسیار شایع است.
این نکته که این‌ها نادر هستند،
توجه ما را جلب می‌کند
و ما را به نحوه جدیدی از تفکر هدایت می‌کند.


شاید بسیاری از شما بگویید
و حق با شماست
که بله، کوین،
این عالی است،
اما از بال یک پرنده
حرف نمی‌زنید.
از قمرهای مشتری حرف نمی‌زنید.
این یک انسان است.
این ناهمخوانی، این استثنا،
شاید منجر به پیشرفت علم شد،
اما یک انسان است.
و فقط می‌توانم بگویم
که همه این‌ها را به خوبی می‌دانم.
با این بیماران مبتلا به
بیماری‌های نادر و مرگبار حرف زده‌ام.
این گفتگوها را می‌نویسم.
این گفتگوها سنگین هستند.
در آن‌ها از جملاتی مانند
"خبر بدی دارم" یا "کار بیشتری
نمی‌توانیم بکنیم" استفاده می‌شود.
گاهی این گفتگوها به یک
کلمه منتهی می‌شود:
"لاعلاج"


سکوت هم ناراحت کننده است.
جاهای خالی در پزشکی
می‌تواند به همان اندازه‌ای مهم باشد
که کلمات ما در این گفتگوها.
ناشناخته‌ها چیست؟
چه آزمایش‌هایی در حال انجام است؟


این تمرین کوچک را با من انجام دهید.
آن بالا روی صفحه،
عبارت "هیچ جا" را می بینید.
به جای خالی توجه کنید.
اگر آن جای خالی را یک فاصله جلو ببریم.
"هیچ جا"
می شود "الان اینجا"
معنی کاملاً متضاد
تنها با جابجایی یک فاصله خالی.


هرگز شبی را فراموش نمی‌کنم
که وارد اتاق یکی از بیمارانم شدم.
آن روز یک جراحی طولانی داشتم
اما باید می رفتم و او را می‌دیدم.
پسربچه ای بود که چند روز پیش
سرطان استخوان او را تشخیص داده بودم.
آن روز، پیش‌تر، او و مادرش
با پزشکان شیمی درمانی
ملاقات کرده بودند
و او برای شروع شیمی درمانی
بستری شده بود.
وقتی وارد اتاقش شدم
تقریباً نیمه‌شب بود.
خوابیده بود اما مادرش را دیدم
که در نور چراغ قوه
در کنار تخت او مطالعه می‌کرد.
برای چند دقیقه بیرون آمد
تا در راهرو با هم حرف بزنیم.
فهمیدم آنچه می‌خواند
دستورالعملی بود که پزشکان شیمی درمانی
آن روز به او داده بودند.
آن را حفظ کرده بود.
به من گفت، "دکتر جونز،
شما به من گفتی
که ما همیشه علیه این نوع
سرطان پیروز نمی‌شویم،
اما این دستورالعمل را خواندم و
فکر می کنم می توانم انجامش دهم.
فکر می کنم با این درمان‌های
بسیار سخت می توانم موافقت کنم.
شغل خود را ترک خواهم کرد.
با والدینم زندگی خواهم کرد.
فرزندم را نجات خواهم داد."
به او چیزی نگفتم.
سعی نکردم طرز فکر او را اصلاح کنم.
او به یک دستورالعمل ایمان داشت.
دستورالعملی که حتی در صورت پیروی،
لزوماً پسر او را نجات نمی‌داد.
به او چیزی نگفتم.
آن جای خالی را پر نکردم.
اما یک سال و نیم بعد
به هر حال پسر او از سرطان فوت کرد.
آیا باید به او می‌گفتم؟


شاید بسیاری از شما بگویید،
"خب، که چه؟
من که سارکوم ندارم.
هیچ کس در خانواده من سارکوم ندارد.
و همه حالشان خوب است.
احتمالاً در تمام عمر من
اهمیتی نخواهد داشت."
و احتمالاً حق با شماست.
سارکوم احتمالاً در تمام عمر
بیشتر شما اهمیت نخواهد داشت.
اما جای خالی در پزشکی
در زندگی شما اهمیت دارد.


یک راز کوچک کثیف را به شما نگفتم.
گفتم که در پزشکی پیش بینی‌ها را
در جمعیت‌ها می‌آزماییم،
اما به شما نگفتم
و اغلب علم پزشکی هیچگاه به شما نمی‌گوید
که هر بار که یک فرد
مشکل پزشکی دارد،
حتی اگر آن فرد هیچ تفاوتی با
جمعیت عادی نداشته باشد،
نه آن فرد و نه پزشک نمی‌دانند که
آن فرد در کجای آن جمعیت قرار می گیرد.
پس هر ملاقات در پزشکی
یک آزمایش است.
شما سوژه
یک آزمایش خواهید بود.
و نتیجه آن ممکن است
بهتر یا بدتر باشد.
تا وقتی علم پزشکی جواب بدهد،
از خدمات سریع راضی هستیم،
آفرین،
گفتگوهای دلگرم کننده‌ی حاشیه‌ای،
اما اگر همه چیز درست نباشد،
گاهی انتظارات متفاوتی داریم.


یکی از همکارانم
توموری را از عضو یک بیمار خارج کرد.
او نگران آن تومور بود.
او این نگرانی را در
کنفرانس پزشکان مطرح کرد
که این نوع تومور
خطر بالای عود در همان عضو دارد.
اما چیزی که به بیمار گفت
دقیقاً چیزی بود که یک بیمار می خواهد:
کاملا دلگرم کننده.
او گفت: "همه‌اش را خارج کردم
و می‌توانی با خیال راحت بروی."
او و همسرش هیجان‌زده شدند.
آن‌ها رفتند، در رستوران جشن گرفتند،
یک بطری شامپاین باز کردند.
تنها مشکل چند هفته بعد بود
وقتی او متوجه شد
یک توده دیگر همانجا ظاهر شده است.
معلوم شد تومور کاملاً خارج نشده
و او نباید با خیال راحت می‌رفت.
اما چیزی که این وسط رخ داد
برای من کاملاً جالب بود.
همکارم پیش من آمد و گفت،
"کوین، این بیمار را به خاطر من ببین."
گفتم، "چرا ؟ خودت به اندازه 
من می‌دونی باید چی کار کنی
تو که کار اشتباهی نکردی."
گفت، "لطفاً، به خاطر من
این بیمار را ببین."
شرمگین بود—
نه به خاطر کاری که کرده بود،
بلکه به خاطر حرفی که
با اطمینان گفته بود.


پس جراحی وسیع‌تری انجام دادم
و بعد از آن بسیار متفاوت
با بیمار حرف زدم.
گفتم، "به احتمال قوی
آن را کاملاً خارج کرده‌ام
و تا حدود زیادی خیالت راحت باشد،
اما این آزمایشی است که
در حال انجام آن هستیم.
این چیزی است که تو
باید مراقبش باشی.
این چیزی است که من
باید مراقبش باشم.
و ما با هم سعی خواهیم کرد
تا مطمئن شویم جراحی برای
درمان سرطان مؤثر بوده است."
من به شما ضمانت می‌دهم که او و همسرش
پس از آن گفتگو با من شامپاین نخوردند.
اما او یک دانشمند شده بود،
نه تنها یک سوژه آزمایش خودش.


و بنابراین شما را تشویق می‌کنم
که در پزشکان خود به دنبال
فروتنی و کنجکاوی باشید.
هر سال حدود ٢٠ میلیارد نفر
وارد مطب یک پزشک می‌شوند
و نقش بیمار را ایفا می‌کنند.
شما یا کسی که دوست دارید
به زودی ممکن است یکی از آنها باشید.
با پزشک خود چگونه حرف خواهید زد؟
به او چه خواهید گفت؟
او به شما چه خواهد گفت؟
او نمی تواند چیزی را
که نمی‌داند به شما بگوید.
اما می‌تواند بگوید چه چیز را نمی‌داند
تنها اگر شما بخواهید.
پس لطفاً وارد گفتگو شوید.


سپاسگزارم.


(تشویق)

