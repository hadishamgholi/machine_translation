
سخت‌ترین کاری که تا به حال
انجام داده‎اید چه بوده است؟
کار کردن زیر آفتاب؟
زحمت کشیدن برای تامین غذای یک خانواده
یا یک جامعه کوچک؟
تلاش شبانه روزی برای حفاظت از 
جان و مال افراد؟
یا اینکه تنها کار کردن
و یا کار کردن روی پروژه‌ای
که تضمینی برای موفقیتش وجود نداشته است،
اما ممکن بوده انجامش به بهبود سلامت بشر
یا نجات جانی منتهی شود؟
یا اینکه سخت‎ترین کاری که کرده‎اید تلاش به هدف
ساختن، خلق کردن، و یا آفرینش هنری بوده است؟
یا زحمت کشیدن برای چیزی
که هرگز مطمئن نبودید
آن را کاملاً درک کنند 
یا به خاطر آن به خوبی از شما قدردانی کنند؟
انسان‌هایی که در جوامع ما
چنین کارهایی انجام می‎دهند
شایسته توجه ما، عشق ما،
و حمایت بی دریغمان هستند.


اما در جوامع ما تنها انسان‎ها نیستند که
چنین کارهای شاقی را انجام می‌دهند.
گیاهان، حیوانات
و اکوسیستم‌های سیاره ما هم
چنین کارهایی می‎کنند،
از جمله اکوسیستم‎های مورد مطالعه من:
صخره‎های مرجانی استوایی.
صخره‎های مرجانی، کشاورزند.
آنها تامین‌کننده خوراک، درآمد،
و امنیت غذایی
صدها میلیون نفر در سراسر جهان هستند.
صخره‎های مرجانی محافظ نیز هستند.
سازه‎هایی که تاسیس می‎کنند از سواحل ما 
در برابر
حملات طوفان و امواج خروشان محافظت می‎کند،
و نظام‎های زیستی‎ای که این صخره‎ها
منزلگاه‎شان هستند آب را فیلتر کرده
و آن را برای فعالیت‎ها و تفریحات ما
بی‌خطر‎تر می‎کنند.
صخره‎های مرجانی شیمی‎دان هم هستند.
مولکول‌هایی که بر روی صخره‌های مرجانی 
کشف می‎کنیم به طرز فزاینده‌ای
در جستجو برای آنتی بیوتیک‎ها 
و داروهای ضد سرطان جدید حائز اهمیتند.
و صخره‎های مرجانی هنرمند هستند.
سازه‎هایی که خلق می‎کنند
از زیباترین چیزهای روی سیاره زمینند.
و این زیبایی شالوده صنعت جهانگردی
در بسیاری از کشورهایی است که تقریباً
منابع طبیعی دیگری ندارند.


بنابراین به خاطر تمام این دلایل،
تمامی این خدمات اکوسیستمی،
اقتصاد دانان ارزش صخره‌های مرجانی جهان را
هزاران میلیارد دلار در سال تخمین می‎زنند.
و با این وجود علی ‎رغم تمام این کارهای
سختی که برای ما انجام می‌شود
و همه ثروتی که نصیبمان می‎شود،
تقریبا‌ً هر کاری که برای نابودی‌اش 
از دستمان برمی‎آمده انجام داده‎ایم.
ماهی‎ها را از اقیانوس‎ها بیرون کشیده‎ایم
و به اقیانوس کود، فاضلاب،
مریضی، نفت، آلودگی، و رسوبات
اضافه کرده‎ایم.
صخره‎های مرجانی را عملاً با قایق‌ها،
پره‎ها، بولدوزرهایمان له و لگدکوب کرده‎ایم،
و شیمی کل دریا را عوض کرده‎ایم،
آبها را گرم‌تر و طوفان‌ها را وخیم‎تر کرده‎ایم.
و هر یک از اینها به خودی خود نیز بد هست،
اما این تهدیدها یکدیگر را تشدید می‎کنند
و با هم در می‎آمیزند
و همدیگر را بدتر می‎کنند.


برایتان مثالی می‎زنم.
آنجا که من کار می‎کنم، کوراسائو،
چند سال پیش یک طوفان گرمسیری رخ داد.
و در منتهی‌الیه شرقی جزیره،
آنجا که صخره‎های مرجانی دست‎نخورده
و در حال رشد و شکوفایی‌اند،
تقریباً انگار طوفان گرمسیری
اصلاً رخ نداده بود.
اما در شهر، که مرجان‎ها به خاطر
صید بی‎رویه، و آلودگی از بین رفته‎اند،
طوفان گرمسیری مرجان‎های مرده را بلند کرده
و از آنها مثل چماق برای از بین بردن
مرجان‎های باقی مانده استفاده کرده بود.
این مرجانی است که در دوره دکتر‎ا 
مورد مطالعه قرار دادم —
شناخت خیلی خوبی از آن پیدا کردم.
و بعد از اینکه طوفان مذکور 
نصف بافتش را از بین برد،
دچار عفونت جلبکی شد،
و حجم جلبک بیشتر از حجم بافت مرجان شد
و آن مرجان مرد.
این شدت گرفتن تهدیدها، چند برابر شدن عوامل
همان چیزی است که جرمی جکسون از آن
به عنوان "سراشیبی لغزنده منتهی به لجن" یاد می‎کند.
تعریفی که دیگر حتی استعاری هم نیست 
چرا که بسیاری از دیواره‎های مرجانی ما
الان دیگر به معنای واقعی کلمه
باکتری و جلبک و لجن شده‎اند.


خوب حالا، به جایی از سخنرانی رسیدیم
که احتمالاً انتظار دارید 
من تقاضای خودم را
برای نجات دیواره‎های مرجانی مطرح کنم.
اما باید به چیزی اعتراف کنم:
این عبارت مرا دیوانه می‎کند.
چه آن را در یک توییت ببینم، 
چه در عناوین خبری
چه در صفحه‎های گلاسه یک بروشور
محافظت از محیط زیست،
این عبارت اذیتم می‌کند،
چرا که ما محافظان محیط زیست 
زنگ‎های خطرِ
مرگ دیواره‎های مرجانی را از دهه‎ها پیش 
به صدا در آورده‎ایم.

و هنوز که هنوز است، تقریباً هر کسی را
می‎بینم، هر چقدر هم تحصیل‎کرده،
مطمئن نیست که مرجان چیست 
یا از کجا می‎آید.
چگونه می‎توانیم کاری کنیم که اشخاص
به دیواره‎های مرجانی جهان اهمیت بدهند
وقتی که مرجان در ذهنشان چیزی انتزاعی 
است که حتی درست درک هم نمی‎شود؟
اگر آنها ندانند مرجان چیست
یا از کجا می‎آید،
یا چقدر بانمک یا جالب توجه یا زیباست،
چرا باید ازشان انتظار داشته باشیم
به نجاتش اهمیت بدهند؟


پس بیایید شرایط را تغییر بدهیم.
مرجان چیست و از کجا می‎آید؟
مرجان‌ها به طرق مختلفی متولد می‎شوند،
اما اغلب به واسطه تخم‎ریزی انبوه به وجود می‎آیند:
تک تک مرجان‎های متعلق به یک گونه
یک شب در سال،
کلیه گامت‎هایی را که 
در طول آن سال تولید کرده‌اند
در ستون آب رها می‎کنند،
که بسته‎های آمیخته تخمک‌ و اسپرم هستند.
و آن بسته‌ها به سطح اقیانوس رفته
و از هم باز می‌شوند.
و چنانچه — چنانچه — بخت با آنها یار باشد
در سطح اقیانوس،
به تخمک‎ها و اسپرم‌های دیگر مرجان‎‌ها 
برمی‌خورند.
و به همین دلیل است که باید مرجان‌های 
بسیار زیادی بر یک دیواره داشته باشیم —
تا کلیه تخم‌ها بتوانند جفت خود را 
در سطح پیدا کنند.
هنگامی که بارور شدند، 
مانند تخم دیگر حیوانات رفتار می‎کنند:
به طور مکرر به دو نیمه تقسیم می‌شوند.
همه ساله بردن این عکس‎ها زیر میکروسکوپ
یکی از محبوب‌ترین و سحرآمیزترین لحظه‌های 
من در سال است.
در پایان این تقسیم سلولی، 
آنها به لاروا (لیسه) تبدیل می‌شوند —
گلوله‌های چربی به اندازه دانه خشخاش،
البته برخوردار از تمام سیستم‌های حسی
که ما هم داریم.
آنها می‌توانند رنگ و نور، بافت‌ها و سطوح،
ترکیب‎های شیمیایی، و پ.هاش را حس کنند.
حتی می‎توانند امواج فشاری را حس کنند؛
می‎توانند صداها را بشنوند.
و آنها این موهبت‎ها را
برای جستجو در کف دیواره
و یافتن جایی به‌کار می‎گیرند
که بتوان به آن چسبید
و تا آخر عمر در آن زندگی کرد.


حالا تصور کنید شما باید دنبال
محلی می‎گشتید که بنا بود تا آخر عمر در آن زندگی کنید
زمانی که فقط دو روز سن داشتید.
آنها به محلی می‎چسبند که 
به نظرشان از هر لحاظ مناسب است،
یک شالوده اسکلتی زیر خودشان می‎سازند،
دهان و شاخک‎های حسی در می‎آورند،
و سپس به کار دشوار ساختن 
صخره‎های مرجانی جهان مشغول می‎شوند.
یک پولیپ مرجانی به طور مکرر
خودش را تقسیم می‎کند،
اسکلتی از سنگ آهک در زیر خود
بر جا می‎گذارد
و رو به سوی خورشید رشد می‌کند.
با گذشت صدها سال و با وجود گونه‎های متعدد،
آنچه حاصل می‎شود یک سازه عظیم آهکی است
که در بسیاری موارد از فضا نیز قابل رویت بوده،
و پوشیده در پوسته نازک این جانوران است.
حالا، تنها چندصد گونه مرجان روی کره زمین 
وجود دارد، شاید ۱٫۰۰۰ گونه.
اما نظام‌های حاصل منزلگاه میلیون‎ها
و میلیون‎ها گونه از دیگر جانداران هستند،
و همین تنوع زیستی است 
که موجب پایایی چنین نظام‌هایی شده،
و موجبات دسترسی ما به داروهای نوین
و منابع جدید غذایی را فراهم می‌کند.
من خوش اقبالم که در جزیره کوراسائو
کار می‎کنم،
چون اینجا هنوز جزیره‎هایی داریم
که این شکلی هستند.
اما، در واقع، بخش عمده کارائیب
و اکثر نقاط دنیا
بیشتر شبیه این است.


دانشمندان با دقت روزافزون به مطالعه 
از دست رفتن
دیواره‎های مرجانی جهان
مشغول بوده‎،
و با اطمینانی فزاینده
در حال ثبت علل این واقعه بوده‎اند.
اما من در پژوهش خود، 
علاقه‎ای به واکاوی گذشته ندارم.
همکارانم و من در کوراسائو
به آینده‌پژوهی و
آنچه محتمل است علاقه‎مندیم.
و دلیل خیلی کوچکی برای خوشبین بودن هم داریم.
چراکه حتی در بعضی از این صخره‎ها
که ظاهراً ارزششان را از مدت‎ها پیش
از دست داده بودند،
گاهی اوقات می‎بینیم بچه مرجان‌هایی
از راه می‌رسند و به هر وضع زنده می‌مانند.
و داریم به این فکر می‌افتیم که شاید 
بچه‌ مرجان‎ها قابلیت
سازگار شدن با شرایطی را دارند که
بزرگترها از عهده‌اش برنمی‎آیند.
شاید آنها بتوانند
هر چند به طور خیلی جزئی
بهتر با سیاره انسان‎ها سازگاری پیدا کنند.
بنابراین در پژوهشی که من با همکارانم
در کوراسائو انجام می‌دهیم،
تلاش می‌کنیم نیازهای یک نوزاد مرجان را
در آن مرحله حساس اولیه درک کنیم،
ببینیم دنبال چیست
و ما چطور می‌توانیم در طی این فرایند
به آن کمک کنیم.
می‎خواهم به شما سه نمونه از کارهایی را 
که انجام داده‌ایم
تا به پاسخ آن پرسش‎ها برسیم نشان دهم.


چند سال پیش یک چاپگر سه بعدی تهیه کردیم و 
در رابطه با ترجیحات مرجان‎ها نظرسنجی‌هایی —
با رنگ‎ها و بافت‌های مختلف ساختیم،
و به این صورت از مرجان‎ها پرسیدیم کجا را برای
سکونت ترجیح می‎دهند.
و پی بردیم که، حتی وقتی
متغیرهای زیست‎شناختی هم در میان نیستند،
آنها باز سفید و صورتی،
یعنی رنگ دیواره‎ سالم را ترجیح می‌دهند.
و همچنین به شکاف و شیار و حفره‌ها 
تمایل دارند،
یعنی جایی که از له شدن و خورده شدن
توسط شکارچی‎ها در امانند.
پس ما می‎توانیم از این دانش
استفاده کنیم، برگردیم و بگوییم
باید همین فاکتورها —
آن رنگ صورتی، آن رنگ سفید، آن شکاف‌ها،
آن سطوح سخت را —
در طرح‌های حفاظتی خود به صخره‌ها برگردانیم.
همچنین می‎توانیم هنگامی که می‎خواهیم چیزی
مثلاً یک دیوار دریایی یا اسکله 
زیر آب بگذاریم، این دانش را به‎کار بگیریم.
می‌توانیم به انتخاب خود مواد
و رنگ‎هایی را به کار بگیریم
که شاید بشود به کمکشان نظام را بار دیگر 
در جهت ترغیب مرجان‎ها تنظیم کرد.
حالا علاوه بر سطوح،
ما سیگنال‎های شیمیایی و میکروبی را هم
برای جذب مرجان‎ها به صخره‎ها مطالعه می‎کنیم.
از حدود شش سال پیش، من شروع کردم به کِشت 
باکتری
از سطوحی که مرجان‎ها در آنها سکنی گزیده بودند.
و تک تک آنها را امتحان کردم،
تا باکتری‎هایی را پیدا کنم که مرجان‎ها 
را به لانه‎گزینی و چسبیدن ترغیب می‎کنند.
و ما الان در فریزرمان سویه باکتری‎های
زیادی داریم که
مطمئناً موجب می‎شوند مرجان‎ها
فرایند اسکان و الصاق را انجام بدهند.
حالا همزمان که ما داریم صحبت می‎کنیم،
همکارانم در کوراسائو در حال آزمایش
آن باکتری‎ها هستند
تا ببینند که می‎توانند در پرورش
مرجان‎های سکنی‌گزین بیشتری در آزمایشگاه به ما کمک کنند،
و اینکه آیا اینطوری میزان بقای
آنها بالا می‎رود
هنگامی که آنها را به زیر آب برمی‎گردانیم؟


حالا علاوه بر این ابزارها،
ما در تلاش برای اکتشاف اسرار
گونه‎های کمتر مطالعه شده نیز هستیم.
این یکی از مرجان‌های مورد علاقه من است، 
و همیشه بوده:
دِندروجایرا سیلِندرِس، مرجان ستونی.
عاشقش هستم چون به این شکل و شمایل 
خنده‎دار در می‎آید،
چون شاخک‎هایش تُپل و پشمالوست.
و چونکه کمیاب است.
یافتن یکی از اینها روی یک صخره
حکم جایزه را دارد.
در واقع، آنقدر نادر است،
که پارسال نامش در فهرست گونه‎های
در معرض تهدید
ثبت شد.
و این تا حدی به این خاطر بود که در طول
بیش از ۳۰ سال بررسی‎های پژوهشی،
دانشمندان هرگز به یک مورد بچه مرجان ستونی 
نیز بر نخورده بودند.
ما حتی مطمئن نبودیم که آنها
هنوز قادر به تولید مثل باشند،
یا اصلاً هنوز هم تولید مثل می‎کنند یا خیر.


بنابراین چهار سال پیش، شروع کردیم 
به تعقیب آنها در شب
و تماشایشان تا ببینیم آیا می‌توانیم از زمان
تخم‌ریزیشان در کوراسائو مطلع شویم یا خیر.
راهنمایی‎های خوبی از
همکارانمان در فلوریدا گرفتیم،
که یکی در سال ۲۰۰۷ دیده بودند، و یکی در ۲۰۰۸،
و بالاخره فهمیدیم چه زمانی در کوراسائو 
تخم‌ریزی می‎کنند
و گرفتیمش.
سمت چپ یک ماده با چند تخمک 
در بافت خود می‎بینیم،
که در شُرف رهاسازی آنها در آب دریاست.
و در سمت چپ یک نر، در حال رهاسازی اسپرم.
ما جمع‎آوریش کردیم، آن را 
به آزمایشگاه بردیم، بارورش کردیم
و بچه مرجان‎هایی گیرمان آمد که 
در آزمایشگاه در حال شنا کردن هستند.
به لطف تلاش خاله‎ها و عموهای 
تحقیقاتی‌مان،
و به خاطر ۱۰ سال تمرینی 
که در کوراسائو
در خلال پرورش دیگر گونه‎های مرجان
دیده بودیم،
کاری کردیم بعضی از آن لیسه‎ها
باقی فرایند را نیز طی کرده
و ساکن شوند و بچسبند،
و به مرجان‎های دیگرگون تبدیل شوند.
خوب این اولین بجه مرجان ستونی است 
که کسی تا به حال دیده.


(تشویق)


و باید بگویم —
اگر فکر می‌کنید بچه پانداها نازند،
این بانمک‌‌تر است.


(خنده)


به این ترتیب ما دیگر داریم به رمز و رازهای
این فرایند پی می‌بریم،
به قِلِق‌های تولید مثل مرجان‌ها و 
اینکه ما چطور می‌توانیم کمک کنیم.
و این مسئله در سراسر جهان صادق است؛
دانشمندان در حال دست یافتن به شیوه‎های نوین
برای رسیدگی به جنین‎هایشان،
کمک به سکونتشان،
و حتی دستیابی به روش‎هایی برای حفظ آنها 
در دمای پایین،
به منظور حفظ تنوع ژنتیکی
و انجام کار بیشتر با آنها هستند.
اما فناوری به کار رفته در این شیوه‌ها
هنوز خیلی سطح پایین است.
ما محدودیم به فضای روی میزمان، 
تعداد دست‌های داخل آزمایشگاه
و تعداد قهوه‌ای که در هر ساعت 
می‌توانیم بخوریم.


حالا، این را مقایسه کنید با بحران‌های دیگر ما
و زمینه‌های دیگر دغدغه‌های‎مان
به عنوان یک جامعه.
ما فناوری پیشرفته پزشکی داریم،
از فناوری دفاعی برخورداریم،
فناوری علمی پژوهشی داریم،
حتی در زمینه هنر فناوری پیشرفته داریم.
اما فناوریمان در حوزه حفاظت عقب است.
حالا برگردید به سخت‎ترین کاری 
که تا به حال انجام داده‎اید.
خیلی از ما می‎گوییم پدر یا مادر بودن.
مادر من مادر بودن را
به صورت چیزی توصیف کرد که زندگی آدم را 
بسیار خارق‌العاده‎تر و بسیار مشکل‎تر
از حد تصور می‎کند.
الان ده سال است سعی من بر این بوده 
که به مرجان‎ها کمک کنم پدر و مادر بشوند.
و تماشای شگفتی زندگی
مسلماً تا اعماق روح مرا 
سرشار از حیرت کرده است.
اما همچنین دیده‎ام پدر و مادر شدن 
چقدر برای آنها سخت است.
مرجان‎های ستونی دو هفته پیش
باز تخم‎ریزی کردند،
و ما تخم‌هایشان را جمع کردیم
و به آزمایشگاه آوردیم.
و اینجا تقسیم شدن یک جنین را می‎بینید،
در کنار ۱۴ تخم که بارور نشدند
و خواهند ترکید.
عفونت باکتریایی پیدا خواهند کرد،
منفجر خواهند شد
و آن باکتری‎ها زندگی این یکدانه جنین را هم
که فرصتی دارد به خطر خواهند انداخت.
ما نمی‎دانیم ایراد از روش رسیدگی‎مان بوده 

و یا اینکه
ایراد از خود این مرجان بر این صخره
بوده، و از ابتدا مشکل باروری داشته.
دلیلش هر چه باشد،
کار زیادی پیش رو داریم تا بالاخره بتوانیم
به مرحله‌ای برسیم که بچه مرجان‎ها را
برای رشد یا ترمیم یا، بله، شاید هم
حفظ صخره‎های مرجانی به کار ببریم.


پس بیایید به ارزش صدها میلیارد دلاری آنها 
کاری نداشته باشیم.
صخره‎های مرجانی حیوانات و گیاهان و
میکروب‌ها و قارچ‌های سختکوش هستند.
آنها برای ما هنر و غذا و دارو تدارک می‎بینند.
و ما تقریباً یک نسل از آنها را
به کلی ریشه‎کن کردیم.
اما تعدادی از آنها هر طور شده زنده ماندند،
علی‌ رغم تمامی تلاش‌های ما،
و حالا زمان آن فرا رسیده 
که برای کارهایی که انجام داده‌اند از آنها قدردانی کنیم
و بهشان به هر شیوه ممکن فرصت بدهیم 
دیواره‎های مرجانی آینده را پرورش دهند،
یعنی بچه‌ مرجان‎هایشان را.


خیلی از شما متشکرم.


(تشویق)

