
یک بار کابوس دیدم:
وسط یک میدان مین ایستاده‌ام.
در زندگی واقعی،
عاشق پیاده روی هستم،
اما هر بار که می‌خواهم به پیاده روی بروم،
عصبی می‌شوم.
ناخودآگاه این فکر به سرم میزند
که ممکن است
یک پای خود را از دست بدهم.


این ترس ناخودآگاه ۱۰ سال پیش شروع شد،
بعد از این که محمد را دیدم،
یکی از بازماندگان بمب خوشه‌ای
از جنگ تابستان۲۰۰۶در لبنان
بین اسرائیل و حزب الله.
محمد، مثل خیلی از بازماندگان دیگر
در همه جای جهان،
مجبور است هر روز با ترکش‌های
مهیب بمب خوشه‌ای
زندگی کند.


وقتی جنگ یک ماهه
در لبنان شروع شد،
هنوز در خبرگزاری فرانسه
در پاریس کار می‌کردم.
یادم است چطور به تلویزیون چسبیده بودم،
و مضطربانه اخبار را دنبال می‌کردم.
می‌خواستم مطمئن شوم
بمب‌ها روی خانه 
والدینم نیافتاده است.
وقتی برای پوشش خبری
وارد بیروت شدم،
با پیوستن به خانواده‌ام
خیالم راحت شد،
وقتی بالاخره توانستند
از جنوب لبنان خارج شوند.
روزی که جنگ تمام شد،
یادم است این تصویر را دیدم—
تصویری از راه‌های مسدود،
از مردم آواره‌ای که مشتاقانه به سمت
جنوب به خانه هایشان باز می‌گشتند،
فرقی نمی‌کرد چه پیدا کنند.


برآورد شده بود
چهار میلیون ترکش خوشه‌ای
در جریان جنگ ٣٤ روزه
در لبنان پخش شده.
محمد در هفته آخر جنگ
هر دو پایش را از دست داد.
این واقعیت که خانه‌اش پنج دقیقه
از خانه ی والدین من فاصله داشت
دنبال کردن او را طی سالها
برایم آسان می‌کرد.
الان حدود١٠ سال
از اولین دیدار ما می‌گذرد.
پسرکی دیدم
که مجبور بود ضربه جسمی
و روحی را تحمل کند.
نوجوانی که به دوستانش
خالکوبی پیشنهاد می‌داد،
به قیمت ثابت پنج دلار.
جوان بیکاری که ساعتها
صرف جستجو در اینترنت می کرد
تا دختری را ملاقات کند
که شاید دوست دخترش بشود.
سرنوشت او و آثار از دست دادن پاها
واقعیت هر روز اوست.


افرادی مثل محمد که
از انفجار بمب زنده مانده‌اند
مجبورند با جزئیاتی کنار بیایند
که برای ما هرگز مطرح نیست.
چه کسی می‌توانست تصور کند
همه این کارهای روزمره ما 
که برای ما عادی شده،
مثل رفتن به کنار دریا
یا حتی برداشتن چیزی از زمین،
می‌تواند باعث اضطراب
و استرس شود؟
خوب، این چیزی بود
که بالاخره به سر محمد آمد،
به خاطر پاهای مصنوعی.


ده سال پیش،
نمی‌دانستم بمب خوشه‌ای چیست،
یا چه اثرات وحشتناکی دارد.
فهمیدم این سلاح بی هدف
در جاهای زیادی در دنیا
استفاده میشود
و مرتب دارد آدم می‌کشد،
بدون این که بین
یک هدف نظامی
یا یک بچه فرقی بگذارد.
با ساده لوحی از خودم پرسیدم
«جداً چه کسی این اسلحه را می‌سازد
و چرا؟»


بگذارید توضیح بدهم
بمب خوشه‌ای چیست.
یک قوطی بزرگ
پر از بمب‌های کوچک.
وقتی از آسمان می‌افتد،
وسط هوا باز می‌شود
و صدها بمب کوچک آزاد می‌شود.
آنها در سطح وسیعی پخش می‌شوند
و موقع انفجار،
خیلی از آنها عمل نمی‌کنند.
بمب های منفجر نشده
مثل مین عمل می کنند—
روی زمین قرار می‌گیرند
و منتظر هدف بعدی می‌مانند.
اگر کسی تصادفاً روی آنها پا بگذارد
یا آنها را بردارد
ممکن است منفجر شوند.
این اسلحه به شدت
غیرقابل پیش بینی است،
و همین باعث خطر بیشتری می‌شود.
یک روز، یک کشاورز ممکن است بدون
هیچ مشکلی روی زمینش کار کند.
روز بعد ممکن است آتشی درست کند
و چند شاخه را آتش بزند،
و حرارت باعث شود مهمات عمل کند.
مشکل این است که بچه‌ها فکر می‌کنند
این بمب‌ها اسباب بازی است،
چون ممکن است شبیه توپ
یا قوطی به نظر برسند.


من به عنوان عکاس مستند،
چند ماه بعد از پایان جنگ
تصمیم گرفتم برگردم لبنان
تا نجات یافتگان بمب خوشه‌ای را ببینم.
و چند نفر را دیدم—
حسین و راشا
که هر دو پاها را به خاطر
انفجار بمب از دست داده بودند.
داستان آنان شبیه
خیلی از بچه‌های دیگر است
و مدرکی است دلیل بر
اثرات وحشتناک
ادامه استفاده از این اسلحه.


این وقتی است که محمد را دیدم،
در ژانویه ۲۰۰۷.
فقط ۱۱ سال داشت،
و او را دقیقاً چهار ماه
بعد از حادثه دیدم.
وقتی اول او را دیدم،
در حال انجام حرکات دردناک
فیزیوتراپی بود
تا زخمهای تازه اش خوب شود.
هنوز با آن سن کم در شوک بود
و تلاش می‌کرد با بدن جدید خود
کنار بیاید.
حتی گاهی شبها بیدار می‌شد
و می‌خواست پای قطع شده‌اش را بخاراند.
چیزی که مرا به داستان او نزدیکتر کرد
این بود که بلافاصله متوجه شدم
محمد در آینده چه مشکلاتی خواهد داشت—
رنجی که در کنار آمدن
با معلولیت خود
در سن ۱۱سالگی می‌کشد،
چند برابر خواهد شد.


حتی پیش از معلول شدن،
زندگی محمد آسان نبود.
او در اردوگاه پناهندگان فلسطینی
در رشیدیه متولد شده،
و هنوز همان جاست.
حدود ۴۰۰ هزار پناهنده فلسطینی
در لبنان زندگی می‌کنند،
و آنها از قوانین تبعیض آمیزی
رنج می‌برند.
آنها اجازه ندارند
در بخش دولتی کار کنند
یا به برخی حرفه‌های خاص بپردازند
و حق مالکیت زمین ندارند.
این یکی از دلایلی است
که محمد از ترک تحصیل
به دنبال معلول شدن،
واقعاً متأثر نشد.
می‌گفت، «مدرک دانشگاهی
چه ارزشی دارد
وقتی نمی‌توانم شغلی پیدا کنم.»


استفاده از بمب خوشه‌ای باعث ایجاد
دور باطل در جوامع می‌شود،
و به جان قربانیان بسنده نمی‌کند.
بسیاری از کسانی که با این اسلحه
معلول می‌شوند، ترک تحصیل می‌کنند،
نمی‌توانند شغل پیدا کنند،
یا حتی شغل خود را از دست می‌دهند،
بنابراین توان رسیدگی به خانواده خود را
از دست می‌دهند.
این علاوه بر درد مداوم جسمی
و تجربه احساس انزواست.
این اسلحه فقیرترین فقرا را
تحت تأثیر قرار می‌دهد.
هزینه پزشکی بالا
باری بر دوش خانواده‌هاست.
آنان نهایتاً به کمک های بشردوستانه
سازمانهایی پناه می‌برند،
که ناکافی و مقطعی است،
به خصوص در معلولیتهایی که
نیاز به حمایت مادام العمر دارند.
ده سال پس از معلولیت محمد،
او هنوز توان پرداخت هزینه
پای مصنوعی را ندارد.
هنگام راه رفتن
به شدت احتیاط می‌کند،
چون طی سال ها
چندین بار افتاده
و پیش دوستان شرمسار شده است.
به شوخی می‌گوید
که چون پا ندارد،
بعضی روزها سعی می‌کند
روی دست راه برود.


یکی از بدترین عوارض اسلحه
که البته دیده نمی‌شود
آثار روحی روانی است
که به جا میگذارد.
در یکی از اولین گزارشهای
پزشکی محمد،
علائم و تشخیص PTSD
(استرس ضربه ی روحی) مطرح شد.
او دچار اضطراب، بی اشتهایی
و اختلال خواب شده بود
و علائم پرخاشگری داشت.
واقعیت این است که محمد کاملاً خوب نشد
چون هرگز درمان مناسب دریافت نکرد.
اکنون مشغله ذهنی اش این است که
به هر قیمت لبنان را ترک کند—
حتی اگر معنی آن
آغاز یک سفر خطرناک باشد
همراه با پناهندگانی که امروز
از راه مدیترانه عازم اروپا هستند.
با اطلاع از خطر چنین سفری،
می‌گوید، « اگر در میان راه بمیرم،
مهم نیست.»
او به هرحال از نظر خود
اکون نیز مرده است.


بمب خوشه‌ای یک معضل جهانی است،
چون به طور پیوسته در حال انهدام
و آسیب زدن به جوامع است
تا نسلها.
در یک مصاحبه برخط
با مدیر گروه مشورتی مین،
جیمی فرانکلین،
او گفت،
«نیروهای آمریکایی بیش از دو میلیون
بمب خوشه‌ای به روی لائوس ریختند.
اگر نمی‌توانستند اهداف خود را
در ویتنام پیدا کنند،
برای انداختن آن بمب‌ها، مناطق آزادی
در لائوس وجود داشت تا هواپیماها
پیش از بازگشت به پایگاه،
بمب‌های خود را آن جا بیاندازند،
چون فرود با بمب خطرناک است.»
بر اساس اظهار
صلیب سرخ جهانی،
تنها در لائوس—
یکی از فقیرترین کشورهای جهان—
۹ تا ۲۷ میلیون ترکش عمل نکرده
باقی مانده است.
حدود ۱۱ هزار نفر از سال ۱۹۷۳
کشته یا زخمی شده اند.
این سلاح مرگبار توسط
بیش از ۲۰ کشور در جنگ مسلحانه
در بیش از ۲۵ کشور،
مثل اوکراین، عراق و سودان،
به کار رفته است.


تاکنون، ۱۱۹ کشور به
پیمان بین‌المللی
منع بمب‌های خوشه‌ای پیوسته‌اند،
که نام رسمی آن
کنوانسیون تسلیحات خوشه‌ای است.
اما چند تولید کننده اصلی
ترکش‌های خوشه‌ای—
یعنی آمریکا، روسیه و چین—
عضو این پیمان نجات بخش نیستند
و به تولید آن ادامه می‌دهند،
در آینده حق تولید،
نگهداری این سلاح مرگبار
در انبارها
و حتی استفاده از آن را دارند.


استفاده از بمب خوشه ای اخیراً
در نبردهای یمن و سوریه گزارش شده است.
تحقیقات سرمایه گذاری جهانی
در زمینه
تولید کنندگان تسلیحات خوشه‌ای
توسط یک نهاد غیردولتی آلمانی به نام پاکس
نشان می‌دهد
مؤسسات مالی میلیاردها دلار
در شرکت‌های تولید تسلیحات خوشه‌ای
سرمایه‌گذاری کرده‌اند.
بیشتر این مؤسسات در کشورهایی هستند
که هنوز پیمان تسلیحات خوشه‌ای را
امضا نکرده‌اند.


برگردیم به محمد،
یکی از معدود شغل‌هایی که توانست پیدا کند
چیدن لیمو بود.
وقتی از او پرسیدم
کار در باغ لیمو بی خطر است
گفت، «مطمئن نیستم.»
تحقیقات نشان می‌دهد تسلیحات خوشه‌ای
اغلب مناطقی را آلوده می‌کند
که کشاورزی منبع اصلی درآمد است.
براساس تحقیقات
سازمان بین المللی معلولیت،
۹۸ درصد کشته ها و زخمی های
تسلیحات خوشه ای غیرنظامی هستند.
۸۴ درصد تلفات مذکر هستند.
در کشورهایی که این افراد
چاره ای جز کار در مزرعه ندارند،
آن ها عملاً
این کار را انجام می‌دهند
و خطر آن را می‌پذیرند.


محمد تنها برادر سه خواهر است.
او عرفاً مسئول درآمد خانواده است،
اما عملاً نمی‌تواند.
او مشاغل مختلفی را امتحان کرد،
اما نتوانست هیچ یک را حفظ کند،
که معلولیت
و محیط کاری کمتر دوستانه
برای معلولان،
کمترین دلایل آن بود.
وقتی به دنبال کار بیرون می‌آید
به شدت ناراحت می‌شود
و باز می گردد
با کمی پول که از روی ترحم
به او داده‌اند.
او می‌گوید،
«من گدا نیستم،
می‌خواهم کار کنم.»


امروز محمد ۲۱ سال دارد.
او بیسواد است،
و با پیام صوتی ارتباط برقرار می‌کند.
این یکی از پیام‌های اوست.


(فایل صوتی) محمد: (به زبان عربی)


لورا بوشناک:
او می‌گوید، «رؤیای من دویدن است،
و کاملاً مطمئن هستم
که یک روز شروع به دویدن خواهم کرد،
هرگز متوقف نمی‌شوم.»


متشکرم.


(تشویق)

