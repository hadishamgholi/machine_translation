
وقتی داشتم
در مدرسه‌ی الهیات درس می‌خواندم
تا کشیش بشوم، یک اتفاقی افتاد.
با یک دیدگاه متفاوت از زندگی آشنا شدم.
دیدگاهی که تعلیمات اصلی دین را
زیر سوال می‌برد —
انسانیت.
شاید برای بعضی از شما
سوال پیش آمده که انسانیت چیست؟
انسانیت راه اندیشیدن
و زندگی کردنی است که
بر نیروی انسان تاکید دارد.
انسانیت بر این واقعیت که ما انسان‌ها
قادر به تغییر دنیا هستیم، تاکیید دارد.
اینکه ما قدرت تغییر دادن
زندگی‌مان را داریم،
به تنهایی یا با کمک دیگران،
بدون کمکِ نیروی خارجی.
شاید برایتان جالب باشد بدانید،
بهترین درس‌هایی که یاد گرفتم
بدلیل خواندن کتاب‌های فلسفی
یا از بر کردن بیانه و اعلامیه‌های
مربوط به انسانیت نیست.
نه، اصلا اینطور نیست.
بهترین درس انسانیتی که یاد گرفتم
از زندگیِ پدر و مادرم است.
پدر و مادرم از خانواده‌ای فقیر
در شهر ایمبیسه در جنوب غرب نیجریه هستند.
فرصت‌های معدودی داشتند.
ولی پدر و مادرم اجازه ندادند
شرایط بدِ بزرگ شدن‌شان
روی آرزو‌ها و جاه‌طلبی‌های خودشان
و بچه‌هایشان تاثیر بگذارد.
پدرم به صورت پاره‌وقت کار می‌کرد،
برای معلم شدن آموزش دید،
و در یک مدرسه‌ی ابتدایی
در آن منطقه مدیر شد.
مادرم خیلی زود مدرسه را ترک کرد،
چون مادرش، یعنی مادربزرگ من،
نمی‌توانست خرج تحصیلش را بدهد.
مادرم برای بچه‌هایش خیلی سخت کار می‌کرد،
کشاورزی، خرده فروشی
و مراقبت از من و خواهر و برادرهایم.
تا زمانی که من متولد شدم —
یعنی کمی بعد از جنگ داخلی —
زندگی خیلی سخت بود،
یک نبرد روزانه بود.
خانواده‌ام در یک آلونک زندگی می‌کردند.
از چشم یک بچه، هنوز می‌توانم آبی که
در مواقع بارندگی از سقف
کاهگلی ما می‌چکید را ببینم.
پدرم برای تامین هزینه‌های خانواده،
بز پرورش می‌داد.
و غذا دادن به این بزها،
بعد از مدرسه و در تعطیلات،
بخشی از وظایفم شده بود.
هیچ برق و آب لوله‌کشی‌ای وجود نداشت.
به سختی می‌رفتیم از چشمه‌های
اطراف آب می‌آوردیم.
اینکار در فصل بارانی آسان بود،
ولی در فصل خشک
باید کیلومترها طی می‌کردیم.
با کار سخت و پشتکار،
پدر و مادرم توانستند
یک واحد آپارتمان بسازند
و ‫خواهرها و برادرانم را
به مدرسه بفرستند.
آنها این امکان را برای ما فراهم کردند
که بتوانیم از یک استاندارد زندگی‌
که آنها هیچوقت نداشتند برخوردار باشیم
و به سطوحی از آموزش برسیم
که آنها وقتی که بزرگ می‌شدند
فقط می‌توانستند در خواب ببینند.
داستانِ زندگی پدر و مادرم
بهترین درس انسانیت برای من است.
بنابراین به عنوان یک انسان‌گرا،
معتقدم که انسان‌ها
زندانیِ ایمان نیستند،
بلکه ایمان را به چالش می‌کشانند.
سرنوشت ما در دستان ماست،
و نه از پیش تعیین شده.
و تعیین زندگی و سرنوشت‌هایمان
به خودمان واگذار شده
تا بهترین امیدها و آرزوهایمان را
در آن‌ها منعکس کنیم.
معتقدم که انسان‌ها این قدرت دارند
که خودشان را از فقر به ثروت برسانند.
ما قابلیت کاهش رنج‌ها،
بهبود شرایط زندگی،
پیشگیری از بیماری‌ها،
درمان بیماری‌های ناتوان‌کننده،
کاهش مرگ‌ومیر نوزادان
و مراقبت از سیاره‌مان را داریم.
ولی ما نمی‌توانیم از طریق
آرزو کردن با چشمان بسته
و با حدث و گمان یا انتظار خوشبختی
از آسمان خالی، به این اهداف دست یابیم.
ولی برعکس، میلیون‌ها آفریقایی‌ها
تصور می‌کنند که ایمان مذهبی‌شان
به آن‌ها کمک می‌کند
تا آرزوهاشون محقق شوند،
و وقت زیادی را صرف دعا برای معجزه
و دخالت الهی در زندگی‌شان می‌کنند.
سال ۲۰۰۹، یک تحقیق موسسه گالوپ
میان ۱۱۴ کشور نشان داد
که بیشترین اعتقادات مذهبی
در فقیرترین کشورهای دنیا است.
در حقیقت، ۶ کشور از ۱۰ کشور،
جایی که ۹۵ درصد جمعیت
گفتند مذهب بخش مهمی از زندگیِ
روزمره‌شان است، کشور آفریقایی بودند.
در برخی موارد، مذهب خیلی از آفریقایی‌ها را
به سمت افراطی‌گری هدایت می‌کند:
سمت حمله کردن به انسان‌های دیگر،
برگزاری مراسم کشتار مذهبی،
هدف قرار دادن افرادی که
با سفیدپوستان ارتباط دارند،
حمله کردن به افراد گوژپشت،
و اخیرا متوجه شدم که
به افراد کچل هم حمله می‌کنند.
در آفریقا خرافات زیاد است،
افراد زیادی هستند که
به جادوگری اعتقاد دارند،
چیزی که اصلا پایه و اساس
علمی و منطقی ندارد.
با این حال، توسط مدعیان جادوگری،
معمولا زن‌ها، بچه‌ها و افراد کهن‌سال
مرتب مورد حمله قرار می‌گیرند
و تبعید و کشته می‌شوند.
و من پایان دادن به اتهامات،
و آزار و اذیت جادوگرها را 
وظیفه خودم در آفریقا قرار داده‌ام.
بنابراین من بعنوان یک انسان‌گرا، به
دیدگاه فعالانه نسبت به زندگی معتقدم.
تغییری که ما می‌خواهیم،
تنها با رویاپردازی بدست نمی‌آید
بلکه به عمل‌کردن هم نیاز دارد.
چالش‌هایی که با آنها مواجه می‌شویم،
با عقب‌نشینی و قایم شدن در لاک‌هایمان،
و با آرزو کردن و تصور اینکه
آن مشکلات به شکل جادویی
از بین می‌روند، حل نمی‌شوند.
زندگیِ خوبی که به دنبالش هستیم
قرار نیست از آسمان برایمان نازل شود.
پدر و مادرم با آرزوکردن و رویاپردازی
برای خودشان آپارتمان نساختند.
آن‌ها سخت تلاش کردند، شکست خوردند،
بعد دوباره سعی کردند.
آن‌ها با آستین‌های بالا زده سختی کشیدند،
غرق در بدهی به سختی
به مسیرشان ادامه دادند،
رویاهایشان را به واقعیت تبدیل کردند.
بنابراین بعنوان یک انسان‌گرا معتقدم 
ما باید ماجراجو و حتی بی‌پروا باشیم.
مسیر موفقیت پر از خطر و تردید است.
باید تمام قدرت و اراده‌مان را به کار گیریم
تا کاری که کسی تاکنون نکرده را انجام دهیم.
به نحوی فکر کنیم که تاکنون کسی فکر نکرده.
با چیزی که تابه‌حال کسی
تصورش را نکرده، روبرو شویم.
جاهایی برویم که تاکنون
هیچ انسانی پایش را نگذاشته.
و جاهایی که همه شکست خوردند، موفق شویم.
ما باید آماده‌ی کشف مرز‌های جدیدِ
علم و دانش باشیم
و سعی کنیم نه تنها کاری که
امکان‌پذیر است انجام دهیم
بلکه کاری را که ظاهرا
غیرممکن است نیز انجام دهیم.
ولی به این نتیجه رسیدم که در نهایت،
تلاش‌های ما همیشه
با نتیجه دلخواهمان همراه نیستند.
شکست می‌خوریم، از ناامیدی‌ها
و پس‌روی‌ها رنج می‌بریم.
بعضی از مشکلات مثل
جنگ و نزاع، فقر و بیماری
و دیگر فجایع طبیعی و ساخته دست بشر،
به نظر می‌رسد که هیچ‌وقت تمامی ندارند.
راه‌حل‌های مشکلات قبلی
باعث ایجاد خطرهای جدید شدند،
درمان‌های جدید خودشان ریسک‌های
جدید سلامتی بوجود آوردند.
ولی اینکه این مشکلات ادامه دارند،
و بعضی مواقع راه‌حل‌ها
خودشان منجر به مشکل می‌شوند،
دلیل نمی‌شود که تسلیم شویم یا کنار بکشیم.
دلیل نمی‌شود که فکر کنیم
تلاش‌های ما بی‌نتیجه هستند.
در حقیقت، کوشیدن
و سعی کردن به منظور رسیدن به راه‌حلی
برای مشکلات انسان لذت‌بخش است
حتی اگر نتیجه آن شکست باشد.
بنابراین بعنوان یک انسان‌گرا، معتقدم که
نباید از انسانیت ناامید شویم.
حتی در مواجهه با مشکلات طاقت‌فرسا
و در جانفرساترین شرایط.
انسان‌ها موجودات خلاقی هستند.
ما قدرت خلق ایده‌های جدید، راه‌حل‌های
جدید ‫و درمان‌های جدید را داریم.
پس چرا وقتی که افق‌های جدیدی
پیش روی ماست، ناامید شویم؟
از نو ساختن در طبیعت ماست،
اینکه بدعت‌گرا و مبتکر باشیم،
پس چرا برای رسیدن یک منجی از آسمان
امید واهی داشته باشیم و منفعل شویم؟
اکنون وقت آن فرارسیده تا ما آفریقایی‌ها
سرنوشتمان را دستمان بگیریم
و متوجه شویم که بر زندگی‌مان کنترل داریم.
باید به این بازی سرزنش کردن خاتمه دهیم.
بازی‌ای که باعث شده ما از قبول کردن
مسئولیت زندگی‌مان شانه خالی کنیم.
مدت طولانی‌ای است که ما 
زندانیِ گذشته خود هستیم.
ما اجازه دادیم که ناامیدی و بدبینی
ما را در خود غرق کند،
انرژی‌های‌مان را فرا گیرد،
تخیلاتمان را محدود کند
و دید ما را نسبت به یک آینده
بهتر و روشن‌تر تار کند.
ما باعث شدیم این قاره تقلا کند.
چرا مانند یک فریزبی
از مسئولیت فرار می‌کنیم؟
ما برده‌داری، استعمارگرایی
و استعمار نو را بخاطر گرفتاری‌هایی که
با آنها دست و پنجه نرم کردیم،
من جمله زخم‌های خودکرده، محکوم کردیم.
ما طوری رفتار کردیم انگار
آفریقا نفرین شده و محکوم به فناست.
و انگار این تجربه‌های تاریخی
به شکل جبران‌ناپذیر و غیرقابل برگشتی
فرصت‌ها و احتمالات را
برای درخشیدن، رونق یافتن
و شکوفا شدن آفریقا از بین بردند.
باید بفهمیم که هیچ جایی
در دنیا وجود ندارد که
قبلا مستعمره نبوده
و به بردگی گرفته نشده باشد.
و اگر جاهای دیگر دنیا از آن عبور کردند،
چرا الان ما نتوانیم؟
بنابراین بعنوان یک انسان‌گرا،
معتقدم که گذشته‌ها گذشته است؛
نمی‌توانیم آن را تغییر دهیم،
نمی‌توانیم عوضش کنیم.
ولی آینده نوید فرصت‌های
نامحدودی را به ما می‌دهد
تا سرنوشتمان را از نو خلق کنیم،
تغییر شکل دهیم و از نو بسازیم.
پس اجازه دهید همه ما
این فرصت را غنیمت بشماریم.
و مثل پدر و مادرم، این کار ضروریِ
ساختن آجر به آجرِ آفریقا را شروع کنیم.
بیایید اجازه دهیم ایده‌ها
و تخیلاتمان همانطوری که
در این TEDGlobal ۲۰۱۷
گفته شده، شکوفا شوند.
بیایید قلب‌ها و ذهن‌هایمان را باز کنیم.
انرژی، هوش و نبوغمان را بکار گیریم
و این کار ضروریِ از نو ساختنِ آفریقا
و تبدیل کردن این قاره
به قلعه بی‌همتای موفقیت 
و تمدن را آغاز کنیم.
من به عنوان یک انسان‌گرا،
یک انسان‌گرای آفریقایی، به این باور دارم.
ممنونم.
(تشویق)

