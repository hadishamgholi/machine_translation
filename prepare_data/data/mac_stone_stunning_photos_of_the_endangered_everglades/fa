
خُب من از امتیاز بزرگی برخوردار بوده‌ام
که به نقاط باورنکردنی مسافرت کرده،
و از مناظر طبیعی و فرهنگ های دور افتاده
در سراسر جهان عکسبرداری کنم.
من عاشق شغلمم.


اما مردم فکر می‌کنند
این شغل سراسر کشف وشهود
و طلوع خورشید و رنگین‌کمان نگاه کردن هست،
درحالیکه واقعیت، بیشتر شبیه این هست.


( خنده )


این دفتر کار من هست.


ما برای اقامت در شب
از عُهده جاهای تجملی بر نمی‌آیم،
پس بیشتر تمایل داریم که بیرون بخوابیم.
تا زمانی که خشک بمانیم،
این یک نعمت هست.
ما همچنین توانایی رفتن به
رستوران تجملی را نداریم.
پس هر چه که در منوی محل باشد را می‌خوریم.
و اگر در پاراما( دشت‌های) اکوادور باشید،
یک موش بزرگ به نام کایی را می‌خورید.


( خنده)


اما چیزی که احتمالا تجربه ما را کمی متفاوت
و کمی منحصر بفردتر از افراد معمولی می‌کند
این هست که خوره‌ای درپشت ذهن ما هست
که حتی در نقطه تاریک حافظه‌مان
و در زمان‌های ناامیدی،
فکر می‌کنیم،"هی،شاید در اینجا تصویری باشد 
که بتوان از آن عکس گرفت،
شاید در اینجا داستانی برای گفتن باشد."


و چرا داستان گفتن مهم هست؟
خُب، این به ما کمک می‌کند تا با میراث فرهنگی
و طبیعی‌مان مرتبط شویم.
و در جنوب شرقی،
قطع ارتباط بین مردم 

و مناطق طبیعی که از اساس به ما امکان
زیستن داده‎اند هشداردهنده است.
ما موجودات بصری هستیم،
ما آنچه را که می‌بینیم برای
یادگیری دانسته‌هایمان استفاده می‌کنیم.


اکثریت ما تمایلی به رفتن به
باتلاق را نداریم.
پس چگونه هنوز می‎توانیم انتظار داشته باشیم
که همان افراد
از باتلاق‌ها محافظت کنند.
نمی‌توانیم.


خُب شغل من، استفاده از عکسبرداری
به عنوان یک ابزار ارتباطی هست،
به منظور کمک برای پر کردن
فاصله بین علم و زیبایی شناسی است،
که باعث ایجاد گفتگو
و تفکر در بین مردم می‌شود،
و امیدواریم که در نهایت،
آنها به طبیعت توجه کنند.


من ۱۵ سال پیش درست در اینجا در گینسویل،

حیاط پشتی خانه ام شروع به اینکار کردم،
من عاشق ماجراجویی و کاوشگری شدم،
و خواستم تمامی نقاط مختلفی
که تنها یک دقیقه با آستان خانه 
فاصله داشت را کشف کنم.
مکان‌های بسیار زیادی برای یافتن هست.
با وجود گذر عمر،
هنوز جهان را از چشمان یک کودک می‌بینم
و تلاش می‌کنم این حس شگفتی
و حس کنجکاوی را در عکس‌هایم
تا جایی که می‌توانم با هم پیوند زنم.


ما خیلی خوش‌شانس هستیم
چون اینجا در جنوب،
هنوز هم از برکت داشتن
یک بوم نسبتاً خالی برخورداریم
که می‌توانیم با خیال‎انگیزترین ماجراها
و تجربه‌های باورنکردنی پر کنیم.
مهم این است که تخیل ما
را تا کجا را می‌کشاند.
افراد زیادی این را می‌بینند و می‌گویند،
" وای، چه درخت زیبایی."
اما من تنها درخت را نمی‌بینم—
من به درخت نگاه می‌کنم و
فرصتی را در آن می‎بینیم.
یک آخرهفته کامل را در آن می‎بینم.
زیرا وقتی بچه بودم،
این نوع تصور
مرا از روی مبل بیرون می‌کشید
و به من شهامت کشف کردن،
جرات بیرون رفتن و یافتن جنگل،
و سرم را درون آب کردن و دیدن
آنچه که در آن بود را می‌داد.


دوستان، من از سراسر جهان عکسبرداری کردم
و به شما قول می‌دهم،
آنچه که ما در اینجا در جنوب داریم،
آنچه که ما در ایالت آفتاب تابان داریم،
در مقایسه با آنچه که من دیده‌ام
بی رقیب است.
اما با این حال صنعت گردشگری ما
چیزهای اشتباهی را ترویج می‌کند.
بیشتر کودکان قبل از ۱۲ سالگی،
در شهربازی زمان بیشتری می‌گذرانند
تا در یک قایق،
و یا کمپینگ در زیر آسمان پر ستاره.
من علیه شهربازی و میکی موس نیستم،
من هم می‌رفتم.
اما آنها این ارتباط اساسی
را از دست می‌دهند
که باعث ایجاد احساس غرور
و مالکیت واقعی
نسبت به جایی که آن را
خانه می‌نامند می‌شود.


و این مسئله آمیخته با این مشکل است
که این چشم اندازها
که میراث طبیعی ما را تعیین می‌کنند
و منبع آبی ما برای آب آشامیدنی می باشند
به صورت شبحی ترسناک 
و خطرناک تلقی شده‌اند.
هنگامی که اجداد ما 
برای اولین بار به اینجا آمدند،
هشدار دادند که "از این منطقه فاصله بگیرید،
اینجا خالی از سکنه هست.
و اینجا پر از اشباح و ارواح شیاطین هست."
نمی‌دانم این ایده را از کجا گرفتند.
ولی منجر به یک قطع ارتباط بسیار واقعی شد،
این ذهنیت بسیار منفی
مردم را بی علاقه به محیط زیست‌شان کرده،
و به سکوت برده
و در نهایت آن را به خطر انداخته است.
ما در ایالتی هستیم 
که با آب احاطه و تعریف شده،
و هنوز با گذشت قرن‌ها،
مرداب‌ها و تالاب‌ها
به عنوان موانعی انگاشته می‌شوند.
و ما با آنها به عنوان اکوسیستم درجه دو
برخورد می‎کنیم،
زیرا آنها ارزش مالی کمی دارند
و البته، پناه‌گاه مارها و تمساح‌ها هستند—
که اقرار می‌کنم 
سفرای دلپذیری نیستند.


( خنده)


و گمان می‌شود که تنها
باتلاق خوب، باتلاقی هست
که خشک شده باشد.
و در حقیقت،
خشک کردن باتلاق به
منظور کشاورزی و ساخت ساز
تا مدتی نه‎چندان دور، اصل اساسی
حفاظت در نظر گرفته می شد.


اما امروز ما به عقب بر‌میگردیم،
زیرا هر چه بیشتر در مورد
این مناظر طبیعی باتلاقی یاد می‎گیریم
از رازهای جدیدتری درباره
رابطه میان گونه‎های جانوری 
و ارتباط زیستگاه‎ها،
حوزه های آبی و مسیر‎های 
هوایی پرندگان مهاجر پرده برمی‎داریم.
برای مثال ، این پرنده را در نظر بگیرید.
چکاوک نغمه‌خوان هست.
من عاشق این پرنده هستم
زیرا پرنده باتلاق هست،
یک پرنده کاملاً باتلاقی.
آنها در مرداب های قدیمی در جنگل های شناور
لانه می‌سازند، جفت‌گیری می‌کنند
و جوجه هایشان را پرورش می‌دهند.
و پس از بهار و بزرگ کردن جوجه هایشان
آنها به هزاران کیلومتر دورتر از روی 
خلیج مکزیک پرواز کرده
و به آمریکای مرکزی و جنوبی می روند.
و سپس بعد از زمستان،
در بهار برمی‎گردند.
آنها هزاران کیلومتر از روی
خلیج مکزیک پرواز می‌کنند.
کجا می‌روند؟ به کجا برمی‌گردند؟
درست به همان درخت قبلی.
حیران کننده است.
پرنده‌ای به اندازه یک توپ تنیس—
منظورم این است که آدم دیوانه میشه!
من برای آمدن به اینجا از 
سیستم موقعیت یاب جهانی (GPS) استفاده کردم،
اینجا شهر من هست


( خنده)


دیوانه کننده است.
خُب چه اتفاقی می‎افتد وقتی این پرنده 
از روی خلیج مکزیک
برای زمستان به 
آمریکای مرکزی پرواز می‌کند
و در بهار دوباره به اینجا بر‌می‎گردد،
و با اینجا مواجه می‌شوند:
یک زمین گلف با چمن تازه؟


این روایتی است
که دیگر دارد بیش از حد رواج پیدا می‎کند
اینجا در این ایالت.
و این(مهاجرت) یک فرایند طبیعی هست
که برای هزاران سال اتفاق افتاده است
و ما تازه داریم در مورد آن می‌فهمیم.
خُب می‌توانید بقیه چیزهایی را که باید
در مورد این منطقه طبیعی بدانیم تصور کنید
البته اگر ابتدا از آنها محافظت کنیم.
علی رغم همه زندگی غنی موجود
در این باتلاق‌ها،
هنوز شهرت بدی دارند.


خیلی از افراد احساس ناآرامی می‌کنند
با ایده پا گذاشتن
به درون رود سیاه فلوریدا.
من می‌توانم این را درک کنم.
اما چیزی که من درمورد رشد در 
ایالت تابان عاشق آن هستم
این است که خیلی از ما،
با این ترس خاموش اما بسیار ملموس 
زندگی می‎کنیم
که چنانچه در آب پا بگذاریم،
ممکن است چیزی بسیار باستانی‎تر و
بسیار تکامل‎ یافته‎تر از ما آن زیر باشد.
آگاهی ازاینکه برترین موجودات نیستیم
اضطراب خوشایندیست، دست‎کم از نظر من.
چندبار در این جهان مدرن و عصر دیجیتال
این فرصت‎ پیش می‎آید که واقعاً
احساس آسیب‎پذیر بودن به ما دست دهد،
یا اینکه درک کنیم دنیا تنها از بهر ما
ساخته نشده است؟


بنابراین طی یک دهه اخیر،
من جستجوی مناطقی را آغاز کردم
که در آنها سیمان جای خود را به جنگل می‎دهد
و کاجها به سروها می‎پیوندند،
همه این پشه‎ها و خزنده‎ها را مشاهده کردم،
همه این اضطراب و ناراحتی،
تایید می‎کرد که حیات وحش حقیقی را 
یافته‎ام،
و تمامش را با آغوش باز پذیرفتم.
حالا به عنوان یک عکاس حفاظت از محیط زیست
که دغدغه‎اش هم رود سیاه است،
درستش هم همین بود که عاقبت
به معروف‎ترین باتلاق موجود رهنمون بشوم:
اِوِرگلِیدز.


موقع بزرگ شدنم در اینجا یعنی 
شمال فلوریدای مرکزی،
همواره نام‎های سحرآمیز وجود داشت،
مکان‎هایی مانند لاکسِهَچی و فَکِهچی،
کُرک سکرو ( در بطری بازکن)، سرو تنومند.
من چیزی را آغاز کردم که به 
یک پروژه پنج ساله انجامید
با امید به اینکه از روزنه‎ای نو و 
در پرتویی الهام‎بخش‎تر به
معرفی دوباره اِوِرگلِیدز بپردازم.
اما می‎دانستم کار شاقی پیش رو دارم،
زیرا اینجا منطقه‎ای است
تقریباً یک سوم ایالت فلوریدا،
خیلی پهناور است.
و تا می‎گویم اِوِرگلِیدز،
بیشتر مردم می‎گویند، 
"آها، آره، پارک ملی."
اما اِوِرگلِیدز فقط یک پارک نیست؛
یک حوضه تمام عیار است،
که با مجموعه رودخانه‎های کیسیمی
در شمال آغاز شده،
و همینطور که باران‎های تابستانی می‎بارد،
این یارش‎ها به درون رودخانه
اوکیچوبی سرازیر می‎شود،
و رودخانه اوکیچوبی پر شده و
کرانه‎هایش سرریز می‎شود و به سوی
جنوب می‎ریزد، خیلی آهسته، با تمام
فراز و فرودهای نقشه ‎نگارانه،
و به سبزه رود وارد می‎شود، 
به مرغزارهای ساگِرَس،
پیش از تلاقی با سرو زارها،
تا باز در جنوب پیش رفته
به مرداب‌های جنگل‌های حرا می‌رسد،
و سپس سرانجام — سرانجام—
به خلیج فلوریدا می‎رسد،
به زمرد اِوِرگلِیدز،
به خور بزرگ،
خور ۲٫۲۰۰ کیلومتر مربعی.


پس درست است که پارک ملی
منتهی الیه جنوبی این سیستم است،
اما آنچه آن را منحصر بفرد می‎کند
ورودی‎هایی است که داخلش می‎شوند،
آب شیرینی که از ۱۶۰ کیلومتری
شمال منطقه سرچشمه می‎گیرد.
بنابراین هیچ گونه مرز سیاسی یا نامرئی
در مقابل آب آلوده و یا آب ناکافی 
از پارک محافظت نمی‎کند.
و متاسفانه، این دقیقاًهمان کاری است 
که ما انجام داده‎ایم.
طی ۶۰ سال گذشته،
اِوِرگلِیدز را خشکانده‎ایم، 
بر آن سد ساخته‎‎ایم، لایه‎روبی‌اش کرده‎ایم
تا جایی که هم اکنون تنها یک سوم آبی که
قبلاً به خلیج می‎رسید
هم اکنون به آن می‎رسد.
پس این داستان سراسر مملو از
آفتاب و رنگین‎کمان نیست، متاسفانه.
به هر حال خوب یا بد،
داستان اِوِرگلِیدز ذاتاً گره خورده است
به فراز و فرودهای رابطه نوع بشر
با عالم طبیعی.


اما من این عکسهای زیبا را 
نشانتان می‎دهم،
تا توجه و حمایت شما را جلب کنم
و تا گوشتان به من است، 
بتوانم داستان حقیقی را بهتان بگویم.
داستان این است که ما داریم این را می‌گیریم،
و با این عوضش می‎کنیم،
با سرعتی هشداردهنده.
و آنچه افراد بسیار زیادی
متوجه آن نمی‌شوند
ابعاد عظیم موضوع مورد بحث است.
چرا که اِوِرگلِیدز تنها
مسئول آب آشامیدنی
۷ میلیون فلوریدایی نیست؛
در حال حاضر زمین‎های کشاورزیِ
گوجه‎ها و پرتقال‎های چهارفصلِ
۳۰۰ میلیون آمریکایی را نیز تامین می‎کند.
و همین جریان فصلی آب در تابستان است
که سبزه رود را ۶٫۰۰۰ سال پیش به وجود آورد.
و از بازی‎های زمانه است که، در حال حاضر،
تامین‎کننده بیش از نیم میلیون هکتار
رود بی‎پایان نیشکر نیز شده است.
یعنی درست همان زمین‎هایی که مسئول
خالی شدن میزان مفرطی کود 
به درون حوضه هستند،
و برای همیشه نظام را دگرگون می‎کنند.


اما برای اینکه شما علاوه بر
درک شیوه کار این نظام،
شخصاً با آن ارتباط برقرار کنید،
من تصمیم گرفتم داستان را 
به چندین روایت مختلف بازگو کنم.
و می‎خواستم داستان 
در رودخانه اوکیچوبی آغاز شود،
قلب تپنده نظام اِوِرگلِیدز.
و به منظور انجام این کار،
یک سفیر برگزیدم، یک
گونه‎ نمادین و تمثال‎گونه.
این قوش حلزون‎خوار اِوِرگلِیدز است.
پرنده فوق‎العاده‎ای است،
و قبلاً هزاران هزار از آنها،
در اِوِرگلِیدز شمالی لانه می‎کردند.
و بعد تعدادشان به حدود ۴۰۰ جفت‎
کاهش پیدا کرد.
و به چه دلیل؟
خوب، به این دلیل که از یک منبع غذایی
تغذیه می‎کنند، حلزون سیب،
که حدوداً اندازه توپ پینگ پنگ است،
و از دسته شکم‎پایان آبزی.


خوب هنگامی که شروع کردیم به سد سازی
بر اِوِرگلِیدز،
و آب‎بند زدن بر روی رودخانه اوکیچوبی
و خشکاندن تالاب‎ها،
زیستگاه حلزون‎ها را از دست دادیم.
و به این ترتیب، جمعیت قوش‎ها 
رو به کاهش نهاد.
و بنابراین، من عکسی می‎خواستم که 
نه تنها رابطه‎
میان تالاب، حلزون و پرنده را منتقل کند،
بلکه عکسی می‎خواستم که نشان بدهد
این رابطه چقدر شگفت انگیز بوده،
و واقعاً چقدر مهم است که به چنین وابستگی 
متقابلی رسیده‎اند،
این تالاب سالم و پاک و این پرنده.
برای انجام این کار، نشستم به ایده‌پردازی.
شروع کردم به طراحی‎ و برنامه‌ریزی‎ اولیه
برای گرفتن یک عکس،
و طرح را به زیست‎شناس حیات وحش اوکیچوبی 
فرستادم —
چون این پرنده‌ در معرض تهدید است،
اخذ مجوزهای ویژه‎ لازم است.
خوب یک سکوی شناور درست کردم
که حلزون‎ها را درست زیر سطح آب نگه دارد.
و ماه‎ها روی این ایده دیوانه‎وار
وقت گذاشتم.
و سکو را به رودخانه اوکیچوبی بردم
و بیش از یک هفته را در آب سپری کردم،
تا کمر فرو رفته در آب،
شیفت‎های ۹ ساعته از طلوع تا غروب،
تا یک عکس بگیرم که فکر می‎کردم 
در انتقال این ایده موفق می‎شود.
و این آن روزی است که سرانجام به بار نشست:


[ویدئو: (مک ستون راوی)
پس از برپا کردن سکو،
نگاه کردم و یک قوش دیدم 
که به سوی نی‎های لوئی می‎آمد.
و می‎بینم دارد بررسی و جستجو می‎کند.
و درست بالای تله قرار می‎گیرد،
و می‎بینم که حلزون را دیده است.
و راست فرود می‎آید،
و مستقیم سوی تله می‎رود.
و در آن لحظه، 
تمام آن ماه‎های برنامه‎ریزی، و انتظار
همه آفتاب سوختگی‎ها، نیش پشه‎ها —
ناگهان، دیگر همه‎اش ارزشش را داشت.
(مک ستون در فیلم) خدایا، باورم نمی‎شه!‍]


باورتان می‎شود چقدر هیجان‎زده شدم 
وقتی اتفاق افتاد.
اندیشه پشت این کار،
این بود که برای فردی که هرگز
این پرنده را ندیده
و برای محافظت از آن هیچ دلیلی ندارد،
این عکس‎ها، این چشم‎اندازهای نو،
کمک خواهد کرد نور کوچولوی تازه‎ای
افشانده شود بر تنها یکی از
گونه‎هایی که این حوضه را تا این حد 
خارق‎العاده، با ارزش، و پر اهمیت می‎کنند.
حالا، می‎دانم که نمی‎شود بیایم اینجا
به گِینزویل
و با شما در مورد حیوانات اِوِرگلِیدز
صحبت کنم
بدون اینکه چیزی از تمساح‎ها بگویم.
من عاشق تمساح‎هام،
با عشق تمساح‌ها بزرگ شدم.
پدر مادرم همیشه می‎گفتند 
رابطه‎‎ام با تمساح‎ها غیرعادی است.
اما آنچه در موردشان دوست دارم،
این است که آنها برای آب شیرین
هم ارز کوسه‎ها هستند.
آنها مورد وحشت و تنفرند،
و به طرز غم‎انگیزی 
مورد کژفهمی قرار گرفته‎اند.
چرا که گونه‎ای بی‎همتا هستند،
صرفاً یک نوع شکارچی راس هرم غذایی نیستند.
در اِوِرگلِیدز،
آنها معماران اِوِرگلِیدز هستند، و نه کمتر.

زیرا همینطور که سطح آب در زمستان 
پایین می‎آید
در طول فصل خشک،
آنها شروع به کندن چاله‌هایی می‎کنند به نام
چاله تمساح .
این کار را می‎کنند تا
همینطور که سطح آب پایین
می‎آید مرطوب بمانند و قادر به تغذیه باشند.
حالا تاثیر چنین کاری
فقط متوجه خودشان نیست،
حیوانات دیگر هم به این رابطه وابسته‎اند.
پس حیواناتی به شدت موثر و محوری هم 
محسوب می‎شوند.
حالا چطور می‎توان یک شکارچی راس هرم،
یک خزنده باستانی را
هم زمان از یک طرف فرمانروای نظام نشان داد
و از طرف دیگر آسیب‎پذیر؟
خوب،باید به گودالی پا بگذاریم
با حدود ۱۲۰ تا از آنها،
و امیدوار باشیم کار درستی کرده‎ایم.


(خنده)


هنوز همه انگشتهام سرجاشون هست، که مهم اینه.


ولی درک می‎کنم، می‎دانم
قصدم این نیست که شما را بسیج کنم،
قصد ندارم لشکر بسیج کنم که "اِوِرگلِیدز 
را به‎ خاطر تمساح‎ها نجات بدهند!"
(انقراض تمساح‎ها) رخ نخواهد داد 
زیرا فراوانند،
ما همه جا می‎بینیمشان،
آنها از جمله داستان‎های موفقیت آمیزعالی
محافظت از محیط زیست در آمریکا
هستند، اما یک گونه در اِوِرگلِیدز هست
که هر کسی که باشید،
نمی‎توانید جلوی خودتان را بگیرید
و عاشقش نشوید، کفچه‌نوک گلی.
این پرنده‎ها فوق‎العاده‏‎اند، اما در
اِوِرگلِیدز واقعاً بهشان سخت می‎گذرد.
چرا که ابتدا تعدادشان در خلیج فلوریدا
به هزاران جفت می‎رسید،
و در پایان قرن بیستم،
این رقم به دو — دو جفت کاهش پیدا کرد.
به چه دلیل؟
به این دلیل که به نظر بعضی زنها 
روی کلاه قشنگ‎تر بودند
تا در حال پرواز در آسمان.
سپس تجارت پر ممنوع شد،
و شمار آنها باز رو به افزایش گذاشت.
و همینطور که به تعدادشان افزوده می‎شد،
توجه دانشمندان جلب شد،
و مطالعه این پرندگان را آغاز کردند.


و آنچه فهمیدند این است که
رفتارغریزی این پرندگان گره خورده است
به چرخه اُفت سالیانه آب در اِوِرگلِیدز،
همان چیزی که تعیین‎کننده
ماهیت طبیعی حوضه اِوِرگلِیدزاست.
آنچه فهمیدند این است که 

آغاز جفت‌گیری و آشیانه‎سازی آنها
در زمستان و هنگام کاهش آب است،
زیرا تغذیه‎شان به حس لامسه وابسته است،
و باید هر چه را که می‎خورند لمس کنند.
و بنابراین منتظر حوضچه‎های غنی از ماهی 
می‎شوند تا
بتوانند خود و جوجه‎هایشان را به
حد کافی تغذیه کنند
خوب پس این پرندگان به شمایل تمام عیار
اِوِرگلِیدز تبدیل شدند —
گونه‎ای که (سلامت یا عدم سلامت آن)
شاخص وضعیت بهداشت کل نظام شد.
و در نیمه قرن بیستم درست هنگامی که
شمارشان در حال افزایش بود —
و داشت تا ۹۰۰، ۱٫۰۰۰، ۱٫۱۰۰، ۱٫۲۰۰
اوج می‎گرفت —
همین که این افزایش شروع شد، 
شروع کردیم به تخلیه اِوِرگلِیدز جنوبی.
و جلوی رفتن دو سوم آب را به جنوب گرفتیم.
که پیامدهای شدیدی در برداشت.
و درست زمانی که آن ارقام 
رو به اوج نهادند،
متاسفانه، امروز، داستان حقیقی کفچه‌نوک،
تصویر واقعی آنچه که هست 
بیشتر شبیه این است.
و فعلاً در خلیج فلوریدا 
دوباره به کمتر از ۷۰ جفت سقوط کرده‎ایم.
چرا که نظام طبیعی را
تا این اندازه مختل کرده‎ایم.
خوب الان همه نهادهای گوناگون
داد می‎زنند، فریاد می‎کشند،
"اِوِرگلِیدز شکننده است! شکننده است!"
اما نیست.
منعطف و برگشت‎پذیر است.
چرا که علی رغم تمام آنچه از آن گرفته‎ایم،
علی رغم همه اعمال ما و زه‌کشی‌ها
و سد زدن‎ها و لایروبی‎هایمان،
تکه‎هایش هنوز اینجا هستند،
منتظر اینکه دوباره به هم وصل شوند.


و همین است که در مورد فلوریدای جنوبی
عاشقشم.
این که در یک مکان واحد، نیروی غیرقابل مهار
نوع بشر را داریم در تلاقی با
ابژه غیر قابل جابجایی طبیعت گرمسیری.
(اشاره به پارادوکس قدرت مطلق)
و در این سر حد جدید است 
که مجبوریم ارزیابی جدیدی انجام بدهیم.
حیات وحش چقدر ارزش دارد؟
ارزش تنوع زیستی،
یا آب آشامیدنی‌مان چقدر است؟
و خوشبختانه، پس از ده‎ها سال مذاکره،
سرانجام داریم در رابطه با این پرسش‎ها 
وارد عمل می‎شویم.
داریم آهسته آهسته پروژه‎هایی 
را بر عهده می‎گیریم
تا آب شیرین بیشتری به خلیج برگردانیم.
اما بر ما است که به عنوان شهروندان،
ساکنین، و ناظران
مقامات منتخب خود را سر قولشان نگه‎ داریم.


شما چطور می‎توانید کمک کنید؟
خیلی آسان است.
کافی است بزنید بیرون، بروید آن بیرون.
دوستانتان را، بچه‎هایتان را بیرون ببرید،
خانواده‎تان را بیرون ببرید.
یک راهنمای تور ماهیگیری بگیرید.
به دولت نشان بدهید محافظت از حیات وحش
نه تنها دارای مزایای زیست‎محیطی است،
بلکه صرفه اقتصادی نیز دارد.
خیلی خوش می‎گذرد، کافیست اینکار را بکنید—
در آب پا بگذارید.
باتلاق شما را متحول خواهد کرد، قول می‎دهم.


طی سالهای گذشته، بسیار مهربان بوده‎ایم
با دیگر مناطق طبیعی گوشه و کنار کشور،
ردای افتخار آمریکایی به آنها پوشانده‎ایم،
جاهایی که حالا 
تعیین‎کننده هویت خود می‎دانیمشان:
گرند کنیِن، یوسمیتی، یِلوستون.
و از این پارک‎ها و مناطق طبیعی
به عنوان فانوس‎ها و قطب‎نماهای فرهنگی 
استفاده می‎کنیم.
و غم انگیز است که، اِوِرگلِیدز غالباً
در چنین حفاظت‎هایی از قلم می‎افتد.
اما باور دارم ذره ذره اینجا هم
شمایل‎گونه و نمادین
و معرف هویت ما به عنوان یک کشور است
درست به اندازه همان مناطق حیات وحش دیگر.
فقط گونه‎ای متفاوت از حیات وحش است.


اما من دلگرم هستم،
چرا که احتمال می‎دهم سرانجام
داریم متقاعد می‎شویم،
چرا که آنچه که قبلاً
یک مرداب بایر تلقی می‎شد،
هم اکنون یک محل میراث جهانی است.
تالابی دارای اهمیت بین‌المللی است.
و ما راه درازی آمده‎ایم
در طول ۶۰ سال گذشته.
و به خاطر عظیم‎ترین و بلند پروازانه‎ترین
پروژه‎ احیای تالاب،
در ایالت سان‎شاین 
کانون توجه بین‎المللی قرار گرفته‎ایم.
اگر بتوانیم این نظام را شفا بدهیم،
تمثالی خواهد شد برای احیای تالاب‌ها
در سراسر دنیا.
اما برعهده ماست که تصمیم بگیریم می‎خواهیم
پرچم‎مان را بر کدام میراث بیاویزیم.


می‌گویند اِوِرگلِیدز بزرگترین امتحان ماست.
اگر قبول شویم، یعنی می‎توانیم 
از تمام سیاره محافظت کنیم.
من عاشق این نقل قولم،
زیرا یک چالش است، یک تحریک است.
می‎توانیم انجامش دهیم؟ 
انجامش خواهیم‎ داد؟
الزامی‎است، باید انجامش بدهیم.
اما اِوِرگلِیدز صرفاً یک امتحان نیست.
یک موهبت هم هست،
و در نهایت، مسئولیت ما است.


متشکرم.


(تشویق)

