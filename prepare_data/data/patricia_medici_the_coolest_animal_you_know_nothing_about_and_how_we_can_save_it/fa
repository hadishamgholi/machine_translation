
این یکی از شگفت‌ ‎انگیزترین حیوانات
روی زمین است.
این یک تایپر است.
حالا این، این یک بچه تایپر است،
بانمک‌ترین بچه قلمرو حیوانات.


(خنده)


تا حالا.
رقیب ندارد.


من ٢٠ سال گذشته عمرم را اختصاص دادم
به پژوهش در مورد تایپرهای برزیل
و حفاظت از آنها،
و قطعاً شگفت‎آور بوده است.
اما در حال حاضر،
خیلی خیلی سخت در فکر
تاثیر کارم هستم.
دارم از خودم درباره نقش واقعی ام
در محافظت از این حیوانات که اینقدر بهشان 
علاقه دارم می‌‎پرسم.
آیا من موثر هستم
در حفظ بقای آنها؟
آیا به اندازه کافی تلاش می‎کنم؟
به نظرم اینجا سوال بزرگ این است که،
آیا دارم تایپرها را مطالعه کرده
و کمک در حفاظت از آنها می کنم،
یا اینکه صرفاً دارم انقراضشان را
ثبت می‎کنم؟


جهان شاهد بحرانهای حفاظتی بسیار زیادی است.
همه این را می‎دانیم.
همه روزه در اخبار هست.
جنگل‎های استوایی و دیگر زیست‎بوم‎ها
در حال نابودی هستند،
تغییرات اقلیمی، گونه‎های بسیاری
در آستانه انقراض هستند:
ببرها، شیرها، فیل‎ها، کرگدن‎ها، تایپرها.


این تایپر دشت است، 
گونه تایپر‎ی که من با آن کار می‎کنم،
بزرگ‎ترین پستاندار خشکی آمریکای جنوبی.
آنها عظیم الجثه هستند. قوی هستند.
تایپرهای بالغ به ٣٠٠ کیلوگرم هم می‎رسند.
که نصف وزن یک اسب است.
بسیار زیبا هستند.


تایپرها بیشتر در جنگلهای استوایی
مانند آمازون یافت می‎شوند،
و یقیناً به قطعه زیستگاه‎های وسیع
نیاز دارند
تا بتوانند تمام منابع مورد نیاز 
تولید مثل و بقای خود را پیدا کنند.
اما زیستگاه‎شان دارد از بین می‎رود،
و به خاطر تعقیب شکارچیان از چندین نقطه 
توزیع جغرافیایی‎شان بیرون رانده شده‎اند.


و می‎دانید، این خیلی خیلی تاسف‎بار است
چرا که تایپرها بی‎اندازه برای
زیستگاه خود حائز اهمیت هستند.
آنها گیاه خوارند.
پنجاه درصد رژیم غذایی‎شان
از میوه تشکیل می‎شود.
و وقتی که میوه می‎خورند،
دانه‎‎ها را قورت داده،
و آنها را در سراسر زیستگاه‎ خود
از طریق مدفوع‎شان می‎پراکنند.
آنها چنین نقش اساسی‎ای 
در شکل دادن و حفظ
ساختار و تنوع جنگل ایفا می‎کنند،
و به همین دلیل، 
تایپرها به باغبان‎های جنگل معروفند.
شگفت‎انگیز نیست؟
اگر بهش فکر کنید،
می‎بینید که انقراض تایپرها
به طور جدی برای
کلیت تنوع زیستی مسئله‎ساز خواهد بود.


من مطاله تایپرها را در سال ١٩٩٦ آغاز کردم،
خیلی جوان بودم، کالجم تازه تمام شده بود،
و پژوهش و برنامه حفاظتی‏‏‎ام
طرحی پیشگامانه بود.
و در آن زمان، اطلاعاتمان 
در رابطه با تایپرها تقریباً صفر بود،
بیشتر به خاطر اینکه 
مطالعه‎شان واقعاً مشکل است.
آنها حیواناتی شب‌زی، انزوا طلب،
و بسیار گریزپا هستند،
و در آغاز با به دست آوردن اطلاعاتِ صرفاً
ابتدایی از این حیوانات، کار را شروع کردیم.


اما کار یک محافظ محیط زیست چیست؟
خوب، در وهله اول، ما به داده نیاز داریم.
باید چراگاه را مورد بررسی قرار دهیم.
به مجموعه داده‎های بلند مدت و عظیم برای 
تایید و تقویت اقدامات حفاظتی نیازمندیم،
و همانطور که گفتم مطالعه تایپرها
بسیار دشوار است،
بنابراین می‎بایست به متدهای
غیر مستقیم برای مطالعه‏‎شان اتکا کنیم.
ناچاریم آنها را بگیریم و بیهوش کنیم
تا بتوانیم گردن‌بند ماهواره‌ای (GPS)
بر گردنشان نصب کنیم
و جابجایی‎هایشان را دنبال کنیم،
این تکنیکی است که بسیاری از دیگر محافظان 
محیط زیست در سراسر جهان بکارمی‎برند.
و به این ترتیب می‎توانیم از چگونگی
استفاده آنها از فضا
چگونگی حرکت آنها در سرتاسر منطقه،
و اینکه چه زیستگاه‎هایی را ترجیح می‎دهند،
و بسیاری موارد دیگر اطلاعات کسب کنیم.


در گام دوم، می‎بایست آموخته‎هایمان را 
انتشار بدهیم.
باید در مورد تایپرها
و اینکه چه حیوانات با اهمیتی هستند
به مردم اطلاع رسانی کنیم.
و شگفت‎آور است که 
چه تعداد از مردم جهان
نمی‎دانند تایپر چیست.
در واقع، خیلی از مردم فکر می‎کنند
این تایپر است.
بگذارید به شما بگویم، این تایپر نیست.


(خنده)


این یک مورچه‏‎خوار عظیم‎الجثه است.
تایپرها مورچه نمی‎خورند. اصلا‌ً. ابداً.


و در گام بعد می‎بایست 
به تعلیم و تربیت، و پرورش نیرو بپردازیم.
بر ماست که محافظان محیط زیست آینده را 
آماده کنیم.
ما در حال شکست خوردن در چندین
نبرد محافظتی هستیم،
و به افراد بیشتری نیاز داریم
که با ما کار کنند،
و آنها به مهارت‎های مرتبط، 
و عشق برای انجام اینکار نیاز دارند.
در نهایت، ما محافظان محیط زیست،
باید قادر باشیم داده‎هایمان،
و اندوخته دانشمان را
برای تایید و تقویت اقدامات حفاظتی 
بالفِعل خود به‎کار بگیریم.
نخستین طرح تایپری ما
در جنگل آتلانتیک صورت گرفت
در بخش شرقی برزیل،
یکی از بزرگترین زیست‎بوم‎های مورد تهدید
جهان.
تخریب جنگل آتلانتیک
در اوایل دهه ١٥٠٠ آغاز شد،
همزمان با ورود پرتغالی‎ها به برزیل،
که استعمار اروپایی را در بخش شرقی 
آمریکای جنوبی بنیان نهاد.
این جنگل تقریباً به طور کامل
درخت‎زدایی شد
برای الوار، کشاورزی، پرورش دام
و ساخت‎ و ساز شهرها،
و امروز تنها هفت درصد 
از جنگل آتلانتیک
پابرجا باقی مانده است.
و تایپرها به صورت اجتماعات بسیار، بسیار
کوچک، منزوی شده، و منفصل یافت می‎شوند.
در جنگل آتلانتیک، ما متوجه شدیم 
که تایپرها از میان فضای باز
مراتع و زمین‌های ذراعی عبور می‎کنند
و خود را از یک تکه جنگل
به تکه بعدی می‎رسانند.
بنابراین رویکرد اصلی ما در این منطقه
این بود که داده‎های مربوط به تایپرها را 
بکار گرفته تا بتوانیم مکان‎های بالقوه
برای تاسیس راهروهای حیات وحش 

بین تکه‎های جنگل را تشخیص بدهیم،
و به این وسیله زیستگاه‏‎ها را دوباره
به یکدیگر وصل کنیم
تا تایپرها و بسیاری از حیوانات دیگر 
بتوانند به سلامت از منطقه عبور کنند.


پس از ١٢ سال تلاش در جنگل آتلانتیک،
در سال ٢٠٠٨، توانستیم برنامه محافظت از 
تایپر را به پنتنل گسترش بدهیم
واقع در بخش غربی برزیل
نزدیک مرز بولیویا و پاراگوئه.
اینجا بزرگترین دشت سِیلابی آب شیرین 
لاینقطع در جهان است،
مکانی خارق‎العاده
و یکی از مهم‎ترین پناهگاه‎های
تایپرهای دشت در آمریکای جنوبی است.
و کار کردن در پنتنل 
بی‎اندازه طراوت‎بخش بوده است.
زیرا ما اجتماع‎های بزرگ و سالمی از 
تایپرها را در این منطقه پیدا کردیم،
و توانسته‎ایم تایپرها را
در طبیعی‎ترین شرایط ممکن 
مورد مطالعه قرار بدهیم،
بسیار رها از تهدید.


در پنتنل، در کنار گردنبند‎های ماهواره‎ای (GPS)،
از یک تکنیک دیگر هم استفاده می‎کنیم:
تله‎های دوربینی.
این دوربین به یک حسگر حرکتی مجهز شده است.
و از حیوانات هنگامی که جلوی آن
راه می‎روند عکس می‎گیرد.
پس به لطف این دستگاه‎های فوق‌العاده،
قادر به گردآوری اطلاعات گرانبها
درباره تولید مثل و روابط اجتماعی 
تایپرها شده‎ایم
یعنی مسائلی که تکه‎های خیلی مهم پازل
در هنگام تلاش برای طرح‎ریزی استراتژی‎های 
حفاظتی به شمار می‎آیند.


و حالا، در سال ٢٠١٥،
درحال گسترش دوباره فعالیت خود
به سرادوی برزیل هستیم،
یعنی مراتع و بوته‎زارهای آزاد 
بخش مرکزی برزیل.
در حال حاضر این ناحیه دقیقاً نقطه کانونی 
توسعه اقتصادی کشور من است،
جایی که زیستگاه‎های طبیعی
و جمعیت‎های حیات وحش آن
به سرعت و به واسطه چندین 
تهدید مختلف در حال ریشه‎کن شدن هستند،
از جمله باز هم به واسطه پرورش دام،
مزارع بزرگ نیشکر و سویا،
شکارغیرقانونی، تلفات جاده‎ای، فقط برای 
اینکه چند مورد اندک مثال زده باشم.
و با این وجود، تایپرها هنوز هم آنجا هستند،
که همین مسئله باعث می‎شود
من بسیار امیدوار شوم.
اما باید بگویم شروع کردن این طرح جدید 
در سرادو
گاهی مثل این است که ناگهان یک سطل آب یخ 
روی سر انسان بریزند.
وقتی در منطقه‌ رانندگی می‎کنید
و در کنار بزرگراه‎ها
تایپرهای مرده پیدا می‎کنید
و نشانه‌هایی مبتنی بر اینکه تایپرها 
وسط مزارع نیشکر سرگردان بوده‌اند
جایی که اصلاً نباید باشند،
و با بچه‌‎ها صحبت می‎کنید و بهتان می‎گویند
که می‎دانند گوشت تایپر چه مزه‌ایست
چونکه خانواده‎هایشان تایپرها را
به طور غیرقانونی شکار کرده و می‎خورند،
واقعاً دلتان می‎شکند.


شرایط موجود در سرادو 
باعث شد به خودم بیام —
برایم حس فوریت و ضرب الاجلی بودن را 
ایجاد کرد.
من دارم بر خلاف موج شنا می‎کنم.
شرایط موجود باعث شد متوجه شوم 
که علی‎رغم دو دهه فعالیت شدید
در تلاش برای حفظ این حیوانات،
هنوز کارهای زیادی برای انجام دادن داریم
اگر واقعاً بخواهیم جلوی ناپدید شدن آنها 
را بگیریم.
باید برای حل همه این مشکلات راه‎هایی
پیدا کنیم.
این واقعاً ضروری است، و می‎دانید چیه؟
ما واقعاً درعالم حافظت از محیط زیست 
به نقطه‎ای رسیدیم که باید
خارج از قید و بندهای مرسوم
و با نگاهی تازه به مسائل فکر کنیم.
لازم است خلاقیت خیلی بیشتری نسبت به الان 
داشته باشیم.
و همانطور که به شما گفتم، تلفات جاده‎ای
در سرادو مشکل بزرگی برای تایپرها است
بنابراین ما به تازگی به فکر قرار دادن
برچسب‎های شب‎رنگ
بر روی گردنبندهای 
ماهواره‎ای تایپرها افتادیم.
از همان برچسب‎هایی که روی
کامیون‎های بزرگ می‎زنند
تا از برخورد آنها با هم جلوگیری کنند.
تایپرها پس از غروب
از بزرگراه‎ها رد می‎شوند،
بنابراین امیدواریم به کمک این برچسب‎ها
راننده‎ها هنگام عبور از بزرگراه،
ببینند چیزی در تاریکی می‎درخشد،
و شاید در این صورت کمی از سرعتشان بکاهند.
فعلاً، این صرفاً یک ایده 
غیر متعارف به نظر می‎رسد.
نمی‎دانیم. باید دید که آیا این کار موجب
کاهش تلفات جاده‌ای تایپرها خواهد شد یا خیر.
اما نکته این است که، شاید کارهایی که 
باید انجام شود می‎بایست از همین جنس باشند.


و با اینکه الان در حال کلنجار رفتن
با کلی سوال
در ذهن خودم هستم،
مهم این است که 
من با تایپرها هم پیمان هستم.
قلباً می‎دانم
که حفاظت از تایپرها رسالت من است.
عشق من همین است.
من تنها نیستم.
یک شبکه عظیم از حمایت‎کنندگان
در کنارم هستند،
و به هیچ وجه امکان ندارد دست بردارم.
به این کار ادامه خواهم داد،
احتمالاً تا آخر عمرم.
و این کار را به خاطر پاتریشا، همنام خودم، 
ادامه خواهم داد،
که یکی از اولین تایپرهایی که در جنگل 
آتلانتیک گرفتیم و تحت مراقب قرار دادیم
خیلی، خیلی سال پیش؛
و به خاطر ریتا و بچه‎اش وینسنت در پنتنل.
و به خاطر تد، یک بچه تایپر که
دسامبر سال گذشته باز هم در پنتنل گرفتیمش.


و کار خود را به خاطر
صدها تایپری ادامه خواهم داد 
که افتخار دیدنشان را در
تمام این سال‎ها داشته‎ام.
و بسیاری دیگر که می‎دانم
در آینده آنها را خواهم دید.
این حیوانات شایسته مراقبت هستند.
آنها به من احتیاج دارند. 
به ما احتیاج دارند.
و می‎دانید؟ ما انسان‎ها شایسته زندگی 
در جهانی هستیم
که بتوانیم بیرون رفته
و نه تنها تایپرها را ببینیم
و از وجود آنها بهره‌مند باشیم
بلکه تمامی گونه‎های زیبای دیگر را نیز،
هم حالا و هم در آینده.


خیلی از شما متشکرم.


(تشویق)

