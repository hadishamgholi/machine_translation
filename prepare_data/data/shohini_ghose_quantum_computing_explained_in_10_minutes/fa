
بیایید یک بازی بکنیم.
تصور کنید در لاس‌وگاس هستید،
در یک کازینو،
و تصمیم می‌گیرید با یکی
از کامپیوترهای کازینو بازی کنید،
مثلا ورق یا شطرنج بازی می‌کنید.
کامپیوتر می‌تواند مثل یک انسان
در بازی حرکت انجام دهد.
این یک بازی سکه‌ای است.
با یک سکه شروع می‌شود که روی آن شیر است،
و اول کامپیوتر بازی می‌کند.
می‌تواند انتخاب کند سکه را بیندازد یا نه،
اما شما نمی‌توانید نتیجه را ببینید.
بعد، نوبت شماست.
شما هم می‌توانید انتخاب کنید
سکه را بیندازید یا نه،
و حرکت شما هم به حریف،
یعنی به کامپیوتر نشان داده نخواهد شد.
در آخر، کامپیوتر دوباره بازی می‌کند،
و می‌تواند سکه را بیندازد یا نه،
و بعد از این سه دور،
سکه نشان داده می‌شود،
و اگر شیر باشد کامپیوتر می‌برد،
اگر خط باشد شما.


پس بازی ساده‌ای است،
و اگر همه صادقانه بازی کنند،
و سکه هم سالم باشد،
آن موقع ۵۰ درصد احتمال دارد بازی را ببرید.
و برای تایید آن،
از دانشجوهایم خواستم تا این بازی را
با کامپیوترهایمان انجام دهند،
و بعد از تلاش‌های بسیار، بسیار زیاد،
نرخ برنده شدن آنها
به ۵۰ درصد یا نزدیک به آن ختم شد،
همان طور که انتظار داشتیم.
بازی خسته کننده‌ای به نظر می‌رسد، نه؟


اما اگر می‌توانستید این بازی را با یک
کامپیوتر کوانتومی انجام دهید چطور؟
حالا، کازینوهای لاس‌وگاس
کامپیوتر کوانتومی ندارند،
تا جایی که من می‌دانم،
اما شرکت IBM یک کامپیوتر
کوانتومی ساخته که کار می‌کند.
این است.


اما کامپیوتر کوانتومی چیست؟
خوب، فیزیک کوانتوم
رفتار اتم‌ها و ذرات بنیادی را توصیف می‌کند،
مثل الکترون‌ها و فوتون‌ها.
پس یک کامپیوتر کوانتومی
با کنترل کردن رفتار این ذرات کار می‌کند،
اما به صورتی که کاملاً
با کامپیوترهای معمولی ما متفاوت است.
پس یک کامپیوتر کوانتومی
فقط یک نمونه قدرتمندتر
از کامپیوترهای فعلی ما نیست،
همان طور که لامپ رشته‌ای،
یک شمع قدرتمندتر نیست.
نمی‌توانید با بهتر و بهتر ساختن شمع
لامپ رشته‌ای بسازید.
لامپ رشته‌ای یک فناوری متفاوت است،
که بر اساس درک عمیق‌تر علمی ساخته شده.
به همین صورت، یک کامپیوتر کوانتومی
یک گونه جدید از ابزار است،
که اساس آن دانش فیزیک کوانتومی است،
و همان طور که لامپ رشته‌ای
جامعه را متحول کرد،
کامپیوترهای کوانتومی هم
پتانسیل آن را دارند
که بر بسیاری از جنبه‌های
زندگی ما اثر بگذارند،
از جمله، نیازهای جامعه ما،
مراقبت‌های بهداشتی ما و حتی اینترنت.


پس تمام شرکت‌های سراسر جهان
در حال تلاش برای ساخت این دستگاه‌ها هستند،
و برای درک اینکه این همه هیجان برای چیست،
بیایید بازی‌مان را روی یک
کامپیوتر کوانتومی انجام دهیم.
خوب من می‌توانم از همین جا
وارد کامپیوتر کوانتومی IBM شوم،
که یعنی دارم بازی را
از راه دور انجام می‌دهم،
و شما هم می‌توانید.
برای این کار، شاید یادتان باشد
کمی پیش‌تر ایمیلی از TED گرفتید،
که می‌پرسید سکه را می‌اندازید یا نه،
اگر بازی را انجام بدهید.
خوب، در واقع ما از شما خواستیم
که بین یک دایره و یک مربع انتخاب کنید.
شما نمی‌دانستید، اما انتخاب دایره
یعنی «سکه را بینداز،»
و انتخاب مربع یعنی، «سکه را نینداز.»
۳۷۲ پاسخ دریافت کردیم.
متشکرم.
این یعنی می‌توانیم
با استفاده از انتخاب‌های شما
۳۷۲ بار با کامپیوتر کوانتومی بازی کنیم.
و این بازی بسیار سریع است،
پس می‌توانم نتایج را اینجا نشان‌تان دهم.


متاسفانه، خیلی خوب عمل نکردید.


(خنده)


کامپیوتر کوانتومی
تقریباً تمام بازی‌ها را برد.
چندتایی که باخته هم به خاطر
خطاهای عملیاتی کامپیوتر هستند.


(خنده)


خوب چطور به این آمار جالب برد رسید؟
انگار جادو است یا تقلب،
اما در واقع، عمل کردن فیزیک کوانتوم است.
این طوری کار می‌کند.
یک کامپیوتر معمولی شیر
یا خط یک سکه را به عنوان یک بیت،
یک صفر یا یک،
یا یک جریان که درون قطعه کامپیوتر شما
قطع و وصل می‌شود شبیه‌سازی می‌کند.
یک کامپیوتر کوانتومی کاملاً متفاوت است.
یک بیت کوانتومی هویتی سیال‌تر
و غیر دودویی دارد.
می‌تواند به صورت یک برهم‌نهی یا ترکیبی 
از صفر و یک وجود داشته باشد،
با مقداری احتمال صفر شدن
و مقداری احتمال یک شدن.
به بیان دیگر، هویت آن یک طیف است.
به طور مثال، می‌تواند
۷۰ درصد احتمال صفر شدن
و ۳۰ درصد احتمال یک شدن داشته باشد
یا ۸۰-۲۰ یا ۶۰-۴۰.
احتمالات بی‌پایان هستند.
ایده کلیدی اینجا
این است که باید از مقادیر
دقیق صفر و یک بگذریم
و اجازه دهیم مقداری
عدم قطعیت وجود داشته باشد.
پس در طول بازی،
کامپیوتر کوانتومی این ترکیب سیال
شیرها و خط‌ها را ایجاد می‌کند،
صفر و یک،
تا فارغ از اینکه بازیکن چه کار بکند،
سکه را بیندازد یا نه،
برهم‌نهی دست نخورده باقی بماند.
شبیه هم زدن مخلوطی از دو سیال است.
هم بزنید یا نه، دو سیال
در مخلوط باقی می‌مانند،
اما کامپیوتر کوانتومی در حرکت آخرش،
می‌تواند صفر و یک را از هم تفکیک کند،
و شیرها را کاملاً بازیابی کند
تا شما هر بار ببازید.


(خنده)


اگر فکر می‌کنید همه این‌ها کمی
عجیب است، کاملاً حق با شماست.
سکه‌های معمولی در ترکیبات
شیرها و خط‌ها وجود ندارند.
ما این واقعیت سیال کوانتومی را
در زندگی روزمره‌مان تجربه نمی‌کنیم.
پس اگر با کوانتوم گیج شده‌اید،
نگران نباشید، دارید متوجه می‌شوید.


(خنده)


اما با وجود اینکه ما
بیگانگی کوانتومی را تجربه نمی‌کنیم،
می‌توانیم تاثیرات بسیار
واقعی آن را در عمل ببینیم.
داده‌ها را خودتان دیدید.
کامپیوتر کوانتومی برنده شد
زیرا برهم‌نهی و عدم قطعیت را
تحت کنترل داشت،
و این ویژگی‌های کوانتومی قدرتمند،
نه تنها بازی شیر یا خط را می‌برند،
بلکه برای ساختن فناوری‌های
کوانتومی آینده نیز به کار می‌آیند.
خب اجازه بدهید سه نمونه
از کاربردهای بالقوه آن را به شما ارائه کنم
که ممکن است زندگی ما را متحول کنند.


اول از همه، عدم قطعیت کوانتومی می‌تواند
برای ساخت کلیدهای محرمانه به کار برود
که در ارسال پیام‌های رمزگذاری شده
از جایی به جای دیگر به کار می‌روند
تا به خاطر عدم قطعیت کوانتومی
هکرها دیگر نتوانند کلید را
مخفیانه به طور کامل کپی کنند.
آنها باید قوانین فیزیک کوانتوم را بشکنند
تا بتوانند کلید را هک کنند.
خب این گونه رمزهای ناشکستنی
همین حالا هم توسط بانک‌ها
و سایر موسسه‌ها
در سطح جهانی امتحان می‌شوند.
امروز، ما در جهان از بیش از
۱۷ میلیارد دستگاه متصل استفاده می‌کنیم.
فقط تاثیری که رمزگذاری کوانتومی
بر آینده دارد را تصور کنید.


دوم، فناوری‌های کوانتومی می‌توانند
مراقبت‌های بهداشتی و پزشکی را هم متحول کنند.
برای مثال، طراحی و تحلیل
مولکول‌ها در توسعه داروها
امروزه مشکلی چالش‌برانگیز است،
و علت این است که توصیف و محاسبه دقیق
تمام خصوصیات کوانتومی تمام اتم‌های مولکول
از نظر محاسباتی، حتی برای
ابررایانه‌های ما هم کاری دشوار است.
اما یک کامپیوتر کوانتومی
می‌تواند بهتر عمل کند،
زیرا با استفاده از همان
ویژگی‌های کوانتومی کار می‌کند
که مولکولی که می‌خواهد شبیه‌سازی کند دارد.
پس شبیه‌سازی‌های کوانتومی
با ابعاد بزرگ برای توسعه داروهای آینده
ممکن است منجر به درمان
بیماری‌هایی مانند آلزایمر شود،
که هزاران نفر را تحت تاثیر قرار می‌دهد.


و سوم، کاربرد کوانتومی مورد علاقه من
دورنوردی اطلاعات از جایی به جای دیگر
بدون انتقال فیزیکی اطلاعات است.
انگار علمی تخیلی است، اما امکان دارد،
زیرا این هویت‌های سیال ذرات کوانتومی
می‌توانند از میان فضا و زمان
طوری پیچیده شوند
که وقتی چیزی را درباره یک ذره عوض می‌کنید،
می‌تواند روی دیگری اثر بگذارد،
و این راهی برای دورنوردی فراهم می‌کند.
همین حالا هم در آزمایشگاه‌های
تحقیقاتی نشان داده شده است
و می‌تواند بخشی از
اینترنت کوانتومی آینده باشد.
هنوز چنین شبکه‌ای نداریم،
اما گروه من روی این امکانات کار می‌کنند،
و در حال شبیه‌سازی یک شبکه کوانتومی
روی یک کامپیوتر کوانتومی هستند.
خب ما پیش‌نویس‌های جالب و جدیدی را
طراحی و پیاده‌سازی کرده‌ایم
مثل دورنوردی میان کاربران مختلف در شبکه
و انتقال داده با بازدهی بالا
و حتی رای‌دهی محرمانه.


خب برای من فیزیکدان کوانتومی بودن
خیلی سرگرم کننده است.
به شدت توصیه می‌کنم.


(خنده)


ما می‌توانیم کاشفان
سرزمین عجایب کوانتومی باشیم.
که می‌داند کاربرد بعدی
که کشف می‌کنیم چه خواهد بود.
باید در ساخت آینده کوانتومی‌مان
با دقت و مسئولانه گام برداریم.
و برای من، به شخصه،
من فیزیک کوانتومی را فقط ابزاری
برای ساخت کامپیوترهای کوانتومی نمی‌بینم.
من کامپیوترهای کوانتومی را راهی می‌بینم
که با آن می‌توانیم اسرار طبیعت را کاوش کنیم
و چیزهای بیشتری را درباره این دنیای
پنهان دور از دسترس تجربه‌مان آشکار کنیم.
چقدر شگفت‌انگیز است که ما انسان‌ها،
با دسترسی نسبتاً محدودمان به کائنات،
تنها با استفاده از تخیل و نبوغ‌مان
می‌توانیم خیلی دورتر از افق‌مان را ببینیم.
و کائنات هم به ما پاداش می‌دهد
و نشان‌مان می‌دهد چقدر
جالب و شگفت‌انگیز است.


آینده از اساس ناپایدار است،
و برای من، این اساساً هیجان‌انگیز است.


متشکرم.


(تشویق)

