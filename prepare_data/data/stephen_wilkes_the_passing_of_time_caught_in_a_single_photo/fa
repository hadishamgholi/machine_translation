
نیروی محرکه من اشتیاق وافرم
برای خلق عکس‌های داستان‌گو است.
عکاسی را می‌توان ثبت یک تک لحظه
در درون ذره‌ای از زمان توصیف کرد.
هر لحظه یا عکس بازنمایی پاره‌ای ‎قابل لمس
از خاطرات ما در گذر زمان است.
اما چه می‌شد اگر می‌توانستیم 
بیش از یک لحظه را در یک عکس ثبت کنیم؟
چه می‌شد اگر یک عکس
عملاً می‌توانست زمان را درهم ریخته،
بهترین لحظه‌های روز و شب را
بی هیچ مرزی در میان
به شکل یکپارچه در قالب یک تصویر واحد جمع کند؟


من ایده‌ای به ‌نام 
«روز به شب» به وجود آورده‌ام
و معتقدم این ایده
نگاه شما را به جهان تغییر خواهد داد.
روی خود من که چنین تاثیری داشته است.


من کار را با عکاسی از مکان‌های نمادین
شروع می‌کنم،
نقاطی که بخشی از خاطرات جمعی ما هستند.
از فراز یک نقطه ثابت عکاسی می‌کنم،
و اصلاً جا به جا نمی‌شوم.
لحظه‌های گذرا و محو شدنیِ
انسان‌ها و نور را در گذر زمان ثبت می‌کنم.
بعد از حدود ۱۵ تا ۳۰ ساعت عکاسی
و گرفتن بیش از ۱٫۵۰۰عکس به این شیوه،
بهترین لحظه‌های شب و روز را گلچین می‌کنم.


و با مبنا قرار دادن معیار زمان،
به تلفیق یکپارچه آن لحظه‌ها 
در قالب یک عکس واحد می‌پردازم،
و اینگونه سفر بی‌واسطه‌ همگی‌مان را 
در امتداد زمان به تصویر می‌کشم.
من می‌توانم شما را به پاریس
به تماشای چشم‌انداز پل تُرنِل ببرم.
و آنجا پاروزن‌های اول صبح را
در امتداد رود سِن به شما نشان بدهم.
و در آن واحد،
نوتردام را درخشان در شب به نمایش بگذارم.
و در این میان، می‌توانم
عاشقانه‌های شهر نور را هم برایتان به تصویر بکشم.


من در اصل یک عکاس خیابانی 
از ارتفاع ۱۵متری از سطح زمینم،
و بنابراین هر چه در این عکس می‌بینید
واقعاً در آن روز رخ داده است.


"روز به شب" پروژه‌ای جهانیست،
و کار من همیشه با تاریخ در ارتباط بوده است.
من شیفته ایده رفتن به جایی مثل ونیز
و تماشای آن در خلال یک رویداد خاص هستم.
و تصمیم گرفتم جشنواره
تاریخی رِگاتا را ببینم،
مراسمی که در واقع
از سال ۱۴۹۸ تا به حال برگزار شده است.
قایق‌ها و لباس‌ها دقیقاً
به همان شکل قدیم هستند.
و نکته مهمی که دوست دارم
خوب درک کنید این است:
این عکس حاصل تصویربرداری زمان‌گریز نیست،
حاصل عکاسی من 
در سرتاسر روز و شب جشنواره است.
من شکارچیِ خستگی ناپذیرِ
لحظه‌های جادویی هستم.
و محرک این طور کار بی‌وقفه
ترسِ از دادن حتی یکی از این لحظه‌هاست.


کل این ایده حدود سال ۱۹۹۶ شکل گرفت.
مجله لایف به من سپرده بود
که یک عکس سراسرنما
از عوامل فیلم رومئو + ژولیت
"باز لورمن" تهیه کنم.
سر صحنه که رسیدم متوجه شدم
که مربع شکل است.
بنابراین تنها راهی که برای 
خلق یک سراسرنما داشتم تهیه یک کلاژ
متشکل از ۲۵۰ عکس بود.
دی‌کاپریو و کِلِِر دِینس روبروی دوربینم
همدیگر را در بر گرفته بودند.
و همانطور که دوربین را به سمت راست می‌چرخاندم،
متوجه شدم آینه‌ای روی دیوارهست
و تصویرشان
در آن افتاده.
و به خاطر آن یک لحظه، آن یک تصویر
ازشان پرسیدم، "می‌شود همدیگر را
برای همین یک عکس ببوسید؟"
و بعد به استودیوی خودم
در نیویورک برگشتم،
و آن ۲۵۰ قطعه عکس را با دست به هم چسباندم
و عقب ایستادم و گفتم،
"اَ، چه باحال!
دارم توی یک عکس سیر زمان را دستکاری می‌کنم."
و این مفهوم در واقع
۱۳ سال تمام با من بود
تا اینکه تکنولوژی بالاخره
به رویاهای من رسید.


این عکسی است که من
از اسکله سنتا مونیکا، از روز تا شب انداخته‌ام.
و می‌خواهم ویدئویی کوچک نشانتان بدهم

تا دستتان بیاید که همراه من بودن

هنگام کار روی این عکس‌ها چه حسی دارد.
برای شروع، باید بدانید
که برای رسیدن به چشم‌اندازهایی از این دست،
بیشتر وقت من آن بالا می‌گذرد،
و معمولاً داخل بالابرِ چِری پیکر
یا جرثقیل هستم.
خب این هم از یک روز عادی من،
۱۲-۱۸ ساعت،
ثبت بی‌وقفه گذر کل روز.


یکی از خوبی‌های کار این است که
من عاشق تماشا کردن مردم هستم.
و شک نکنید که برای این کار
جایگاه از این بهتر
پیدا نمی‌شود.


ولی خوب روش کار من
برای خلق این عکس‌ها واقعاً همین است.
وقتی که چشم‌انداز
و محل را انتخاب کردم،
باید تعیین کنم روز کجا آغاز می‌شود
و شب کجا به پایان می‌رسد.
و این چیزی است که آن را بُردار زمان می‌نامم.
انیشتین زمان را به شکل پارچه توصیف کرد.
سطح یک ترامپولین را در نظر بگیرید:
با نیروی جاذبه تاب برمی‌دارد و کش می‌آید.
من هم زمان را به صورت پارچه می‌بینم،
با این تفاوت که من این پارچه را می‌گیرم
صاف می‌کنم، و به شکل یک لوح فشرده واحد درمی‌آورم.


یکی دیگر از ویژگی‌های منحصر به‌فرد
این نوع کار این است که،
اگر به همه عکس‌هایم نگاه کنید،
می‌بینید خودِ بُردار زمان هم تغییر می‌کند:
بعضی وقت‌ها از چپ به راست کار می‌کنم،
گاهی جلو به عقب،
از بالا یا پایین، حتی اُریب.
با پیوستار فضا-زمان بازی می‌کنم
در چارچوب یک عکس دو بعدی ایستا.


حالا هنگام خلق این عکس‌ها،
واقعاً انگار یک پازل لحظه به لحظه
در سرم در جریان است.
عکس‌ را بر مبنای زمان می‌چینم،
و این چیزی است که آن را لوح نهایی می‌نامم.
چیزی مثل این می‌تواند تا کامل شدن
ماه‌ها از ما وقت بگیرد.
جنبه لذت‌بخش این نوع کار این است که
وقتی می‌روم آن بالا عکس بگیرم
هیچ گونه کنترلی ندارم
در هیچ یک از روزها.
نه می‌دانم
چه کسی قرار است در عکس باشد،
نه می‌دانم طلوع یا غروبی عالی
خواهم داشت یا خیر— کنترلِ صفر.
تازه در انتهای کار،
آن‌هم اگر روز عالی پیش رفته باشد
و همه چیز سر جای خود باشد،
تازه آن‌‌وقت است که می‌توانم تصمیم بگیرم
که چه چیزی بماند و چه چیزی حذف بشود،
و همه چیز بر مبنای معیار زمان است.
بهترین لحظه‌هایی که طی یک ماه تدوین
برگزیده‌ام را برمی‌دارم


و با حفظ تداوم فضا مکان 
درون آن لوح نهایی تلفیق می‌کنم.
من شبانه روز را فشرده می‌کنم
به همان‌ صورتی که آن را درک کرده‌ام،
و توازنی بی‌همتا میان
این دو جهان نامتوازن می‌آفرینم.


نقاشی همیشه تاثیر واقعاً مهمی
بر کار من داشته است
و همیشه از علاقه‌مندان جدی
آلبرت بیرشتات،
نقاش بزرگ مکتب هادسون ریوِر بوده‌ام.
او الهام بخش من در خلق یکی از مجموعه‌های اخیرم
برای پارک‌های ملی بوده است.
این تابلوی یوسیمیتی وَلیِ بیرشتات است.
این هم عکسی است که من 
از یوسیمیتی درست کردم.
این درواقع عکس روی جلد و موضوع اصلی
نسخه ژانویه ۲۰۱۶
مجله نشنال جئوگرافیک است.
برای این عکس بیش از
۳۰ ساعت عکاسی کردم.
عملاً لبه صخره ایستاده بودم،
در حال عکاسی از ستاره‌ها
و نور مهتابِ در حال عبور،
که دیواره اِل کاپیتان را روشن می‌کرد.
و همینطور گذر زمان را 
در سر تا سر منطقه ثبت کردم.
بهترین بخش کار یقیناً دیدن
لحظه‌های دلفریب انسانی
با سپری شدن زمان است —

از روز به شب.


و نکته‌ای شخصی را هم بگویم،
آن روز واقعاً یک کپی از 
نقاشی بیرشتات توی جیبم بود.
و زمانی که خورشید داشت
در دره طلوع می‌کرد،
واقعاً دچار رعشه‌ای
از هیجان شدم
از آنجا که نقاشی را نگاه کردم و گفتم،
"وای خدای من، من الان دقیقاً همان نورِ
۱۰۰ سال پیشِ بیرشتات را دارم."


روز به شب در ارتباط با همه چیزهایی است که،

در واقع تلفیقی است از همه عناصری که
مرا شیفته رسانه عکاسی می‌کند.
با چشم‌انداز در ارتباط است،
با عکاسی خیابانی،
با نور، معماری،
پِرسپکتیو، مقیاس —
و، علی‌الخصوص، با تاریخ در ارتباط است.


این یکی از تاریخی‌ترین لحظاتی است
که قادر به عکاسی از آن بوده‌ام،
مراسم تحلیف سال ۲۰۱۳
باراک اوباما.
اگر خوب به عکس نگاه کنید،
می‌توانید تغییر و گذر زمان را
در آن تلویزیون‌های بزرگ ببینید.
می‌توانید میشل را ببینید 
که با بچه‌ها منتظر است،
اینجا رئیس جمهور خوشامدگویی می‌کند،
سوگند یاد می‌کند،
و اینجا با مردم صحبت می‌کند.
هنگام خلق عکس‌هایی مثل این
با موارد چالش‌برانگیز بسیاری مواجه‌ می‌شویم.
برای همین عکس،
داخل یک بالابر قیچی ۱۵ متری بودم
آن بالا توی هوا
که زیاد محکم نبود.
به همین خاطر هر بار که خودم و دستیارم
وزنمان را از یک پا به پای دیگر می‌انداختیم،
خط افقمان عوض می‌شد.
بنابراین برای هر عکسی که می‌بینید،
برای این یکی حدود
۱٫۸۰۰ عکس گرفته شد،
هردومان مجبور بودیم پایمان را
با نوار چسب در مکان مناسب ثابت کنیم.
هر دفعه که می‌خواستم دکمه شاتر را بزنم.
(تشویق)


خیلی چیزهای فوق‌العاده‌‌ 
در خلال کارم آموخته‌ام.
فکر می‌کنم مهم‌ترینشان
صبر
و قدرت و عظمت مشاهده است.
زمانی که آدم از شهری 
مثل نیویورک از بالا عکاسی می‌کند،
متوجه شدم آن آدم‌های داخل ماشین‌ها
که به ‌نحوی دارم هر روز با آنها زندگی می‌کنم،
دیگر مثل آدم داخل ماشین‌ به نظر نمی‌آیند.
به دسته‎های بزرگ ماهی شبیهند،
مثل نوعی ظهوریافتگی بود.
و وقتی مردم 
از انرژی نیویورک حرف می‌زنند،
خب فکر می‌کنم این عکس بتواند
این را تا حدی منتقل کند.
هنگامی که با دقت بیشتری
به آثار من نگاه می‌کنید،
می‌توانید ببینید که در آنها
داستان‌هایی جریان دارد.
درمی‌یابید که میدان تایمز 
حالت یک ژرف دره را دارد،
سایه است و روشن.
به این خاطر تصمیم گرفتم که، در این عکس،
زمان را شطرنجی کنم.
پس هرجا سایه هست، شب است
و هرجا آفتاب هست،
در واقع روز است.


زمان پدیده‌ خارق‌العاده‌‌ای است
که هرگز نمی‌توان 
کاملاً از آن سر درآورد.
اما معتقدم این عکس‌ها به شکلی
بی‌سابقه و خاص،
چهره ملموس‌تری به مفهوم زمان می‎دهند.
آنها یک واقعیت متافیزیک بصری تازه را
به تصویر می‌کشند.
وقتی که برای ۱۵ ساعت 
به مکانی می‌نگریم،
چیزها را کمی
متفاوت‌تر از زمان‌هایی خواهیم یافت
که با دوربین به آنجا قدم گذاشته،
عکسی گرفته، و بعد هم رفته‌ایم.


این یک گواه عالی بر این مدعاست.
اسمش را "سلفیِ سکره‌کر" گذاشته‌ام.
بیشتر از ۱۵ ساعت داشتم
این آدمها را نگاه می‌کردم
که حتی نگاهی به سکره‌کر نمی‌انداختند.
بیشتر دوست داشتند از آن به عنوان
پُشت آویزِ عکاسی استفاده کنند.
می‌آمدند، عکس می‌گرفتند،
و بعد هم می‌رفتند.
و به نظرم این مثال کاملاً
بارز و حیرت آوری است،
از شکافی بزرگ
بین آنچه که به تصور ما تجربه بشری است
و آنچه که تجربه بشری
در حال تحول‌ یافتن به آن است.
عمل به اشتراک گذاری ناگهان دیگر مهم‌تر از

خودِ تجربه شده است.
(تشویق)


و در آخر، جدیدترین عکسم،
که شخصاً برای خودم مفهوم خاصی دارد:
این پارک ملی ِسِرنگتی در تانزانیا است.
و این عکس
وسط سِرونِرا گرفته شده است،
اینجا منطقه‌ای حفاظت‌شده نیست.
مخصوصاً در اوجِ فصل کوچ به آنجا رفتم
تا شاید بتوانم از متنوع‌ترین
طیف حیوانات ممکن عکاسی کنم.
متاسفانه، وقتی به آنجا رسیدیم،
در اوج فصل کوچ
یک خشکسالی رخ داده بود،
یک خشکسالی پنج هفته‌ای.
بنابراین تمام حیوانات 
به سمت آب کشیده شده بودند.
در این میان یک آبِشخور پیدا کردم،
و احساس کردم چنانچه همه چیز 
به حال خود باقی بماند،
واقعاً فرصتی نصیبم شده 
تا چیزی منحصربه‌فرد را ثبت کنم.


سه روز داشتیم بررسیش می‌کردیم،
و با این وجود هیچ چیز نمی‌توانست مرا
برای آنچه در روز عکسبرداری‌مان
شاهد آن بودم آماده کرده باشد.
۲۶ ساعت عکاسی کردم
داخل یک کومه سوسماری سرپوشیده،
در ارتفاع ۵.۵ متری از سطح زمین.
آنچه شاهدش بودم در تصور نمی‌گنجید.
حقیقتش، فضایی آخرالزمانی داشت.
ما، برای ۲۶ساعت، شاهد بودیم که
تمام این گونه‌های رقیب با هم
در یک منبع واحد به نام آب شریک شده بودند.
همان منبعی که بشریت
قرار است بر سر آن بجنگد
ظرف ۵۰ سال آینده.
حیوانات حتی به همدیگر
غرش هم نمی‌کردند.
به نظر چیزی را می‌فهمیدند
که ما انسان‌ها درک نمی‌کنیم.
که این منبع گران‌بها که آب می‌نامیم
چیزیست که می‌بایست همگی در آن شریک باشیم.


زمانی که این عکس را خلق کردم،
دریافتم که روز به شب در واقع راهیست
برای جور دیگر دیدن،
به واسطه فشرده کردن زمان،
و مکاشفه در پیوستار فضا-زمان
در درون یک عکس.


همچنان‌که فناوری 
پا به پای عکاسی تحول پیدا می‌کند،
عکس‌ها نه تنها قادر به انتقال 
معنای ژرف‌تری از زمان و خاطره خواهند شد،
بلکه روایتی نو 
از داستان‌های ناگفته باز خواهند گفت،
و اینگونه دریچه‌ای بی‌کران
به جهان ما خواهند گشود.


متشکرم.


(تشویق)

