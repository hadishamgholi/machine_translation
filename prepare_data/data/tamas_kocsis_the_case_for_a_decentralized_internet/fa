
سه سال پیش،
من شروع به ساختن یک وب غیرمتمرکز کردم
بخاطر اینکه نگران آیندهٔ
اینترنت‌مان بودم.


اینترنتی که ما اکنون استفاده می‌کنیم
منوط به نگهبانانش هست
یعنی اگر بخواهید چیزی را در نت جستجو کنید،
باید از یک سری واسطه‌ها عبور کنید.
اول، از یک سرور نام دامنه،
بعد از شرکت میزبان سرور،
که عموماً شما را به یک شرکت
دیگر ارجاع می‌دهد،
به یک خدمات دهنده میزبانی وب.
و این هر باری که شما می‌خواهید 
یک وبسایت را باز کنید اتفاق می‌افتد.


اما این نگهبان‌ها در معرض
حمله‌های اینترنتی قرار دارند


و همینطور سانسور کردن
و نظارت را راحت‌تر می‌کنند.
و از این هم بدتر می‌شود.
همه چیز در حال انتقال به فضاهای
ذخیرهٔ ابری است،
جایی که داده‌ها توسط شرکت‌های
بزرگ میزبانی می‌شوند.
این جابجایی، واسطه‌ها را بسیار بیش
از قبل قدرتمند می‌کند.
البته، انتقال داده‌ها به حافظه‌های ابری
منطقی است
چون کار با آنها برای برنامه‌نویس‌ها
و ارائه‌دهندگان خدمات
خیلی آسان‌تر و ارزان‌تر است.
دیگر لازم نیست نگران نگهداری
سرور‌های فیزیکی باشند.
نمی‌توانم آنها را سرزنش کنم، اما به نظرم
این روندی بسیار خطرناک است،
چون در این‌صورت، این شرکت‌های بزرگ
کنترل نامحدودی روی خدمات
میزبانی خواهند داشت.


و سوءاستفاده از این قدرت
بسیار آسان می‌شود.
برای مثال، سال پیش، مدیرعامل شرکتی
که به عنوان نگهبان نُه میلیون
وبسایت عمل می‌کند
بعد از اعمال فشار‌های عمومی، تصمیم گرفت
که یکی از سایت‌هایی که تحت مدیریتش بود که
نقطه نظر‌هایی بسیار
راست‌گرایانه داشت را ببندد.
سپس، او یک ایمیل داخلی به
همکارانش زد با این مضمون:
"این تصمیمی دل‌بخواهی بود.
امروز صبح از دنده چپ بیدار شده بودم
و تصمیم گرفتم آنها را
از اینترنت بیندازم بیرون."
او حتی اعتراف می‌کند،
"هیچ کس نباید چنین قدرتی داشته باشد."
یکی از کارمندانش در جواب پرسیده بود،
"آیا امروز روزی نیست
که اینترنت می‌میرد؟"


من فکر نمی‌کنم که ما واقعاً داریم
اینترنت را از بین می‌بریم،
اما معتقدم که در بحبحهٔ
شکلی از فرآیند متمرکزسازی
حساب نشده هستیم
که اینترنت ما را آسیب‌پذیرتر می‌کند.
یک وب غیرمتمرکز و بدون واسطه
این مشکل را با حذف کردن
نقاط مرکزی مثل سرویس‌های
میزبانی وب حل می‌کند.
و به کاربرها این قدرت را می‌دهد
تا سایت‌هایی که می‌خواهند
حفظ کنند را میزبانی کنند.
در چنین شبکه‌ای، سایت‌ها مستقیم از
سیستم دیگر بازدیدکنندگان دانلود می‌شوند.
این یعنی، اگر شما سایتی با ۱۰۰
بازدید کننده داشته باشید،
یعنی سایت شما توسط ۱۰۰ کامپیوتر
در سراسر دنیا میزبانی می‌شود.
در واقع، این نسخهٔ مردم-محور
اینترنت خواهد بود.
امنیت درون شبکه توسط رمزگذاری
کلید‌های عمومی فراهم می‌شود.
این باعث می‌شود تا هیچ‌کس
نتواند سایت‌ها را تغییر بدهد
مگر صاحب اصلی آنها.
اینطور فرض کنید که به جای گرفتن
الکتریسیته از نیروگاه‌های بزرگ برق،
شما پنل‌های خورشیدی روی
سقف‌تان نصب کردید،
و اگر همسایه شما نیاز به
انرژی بیشتری داشت،
می‌تواند کمی از انرژی خانهٔ
شما را دریافت کند.
پس با استفاده از وب غیرمتمرکز،
ما می‌توانیم محتواها را برای بازدیدکنندگان
دیگر قابل دسترس نگه داریم.
و این یعنی
حتی می‌توانیم علیه 
آن چیز‌هایی که احساس می‌کنیم
ناعادلانه هستند هم مبارزه کنیم،
مثل سانسور کردن.


در چین، اینترنت به شدت تحت کنترل است.
چینی‌ها نمی‌توانند از دولت انتقاد کنند،
تظاهراتی را سازماندهی کنند،
و البته اجازه ندارند از شکلکی که
که برای به یاد سپاری قربانیان کشتار
میدان تیانامن وجود دارد استفاده کنند.
با وب غیرمتمرکز این تصمیم را
دیگر دولت نمی‌گیرد که
چه چیزی دیده شود و چه چیزی دیده نشود.
بلکه این مردم هستند که تصمیم می‌گیرند،
و این وب را بسیار دموکراتیک‌تر می‌کند.
اما همزمان، استفاده از این شبکه برای انجام
کاری که آشکارا غیرقانونی است دشوار است
هرکجای دنیا که باشد،
زیرا کاربران احتمالاً نمی‌خواهند
خودشان را به خطر بیندازند
و میزبانی این محتوا‌های
مشکل‌زا را بر عهده بگیرند.


یک تهدید فزایندهٔ دیگر
برای آزادی اینترنت
قانون‌گذاری افراطی است.
من این تصور را دارم
که نماینده‌های ما
که برای تصویب قوانین اینترنت رأی می‌دهند
کاملاً از تصمیمات‌شان آگاه نیستند.
برای مثال، پارلمان اروپا قانون جدیدی
مطرح کرده است،
که یک قانون حفظ حق نشر جدید است،
و بخشی تحت عنوان بند ۱۳ دارد.
اگر این قانون تصویب شود، باعث می‌شود
تا همه سایت‌های بزرگ
فیلتری را اعمال کنند
که به طور اتوماتیک محتوا‌هایی را
براساس قواعد تحت کنترل
شرکت‌های بزرگ حذف کنند.
ایدهٔ اولیه این است که از محتوای
دارای کپی‌رایت حفاظت شود،
اما این موارد بسیار دیگری که ما در اینترنت
انجام می‌دهیم را هم به خطر می‌اندازد
از جمله: بلاگ‌نویسی، نقد کردن، مباحثه، 
لینک کردن و به اشتراک گذاری.
گوگل و یوتیوب همین حالا هم
سیستم‌های مشابهی دارند
و آن‌ها هر ساعت ۱۰۰ هزار
درخواست حذف محتوا دریافت می‌کنند.
البته، آنها نمی‌توانند همه
این داده‌ها را دستی بررسی کنند،
پس از یادگیری ماشینی استفاده می‌کنند
تا تعیین کنند آیا حق کپی‌رایتی
نقض شده یا نه.
اما این فیلترها از خطا مصون نیستند.
آنها همه چیز از اسناد
مربوط به نقض حقوق بشر
تا سخنرانی‌های مربوط به کپی رایت
و نتایج جستجوها را حذف می‌کنند
و این باعث می‌شود بند ۱۳ را
زیر سوال ببریم.
به‌علاوه، آنها دارند موارد بسیار
دیگری را هم حذف می‌کنند.


و گاهی اوقات، این فیلترها فقط محتواهای
بخصوصی را حذف نمی‌کنند،
بلکه می‌توانند منجر به از بین رفتن
حساب‌های به هم پیوستهٔ شما هم بشوند:
ایمیل آدرس، مدارک و عکس‌های شما،
یا حتی کتاب ناتمام شما،
اتفاقی که برای دنیس کوپر نویسنده افتاد.


به راحتی می‌شود دید که چطور این سیستم
قابل مورد سوءاستفاده قرار گرفتن توسط
سیاست‌گذاران و رقبای سازمانی است.
این بند ۱۳، که در امتداد فیلترهای
اتوماتیک بر روی تمام اینترنت هست،
مخالفان سرسختی هم دارد
از ویکی‌پدیا گرفته تا گیت‌هاب، 
موزیلا و بسیاری دیگر،
که شامل پایه‌گذاران اصلی اینترنت
و شبکه وب جهانی هستند،
مثل وینت سرف و تیم برنرز-لی.
اما علی‌رغم این تضاد شدید،
در رأی‌گیری آخر پارلمان اروپا،
دو سوم نمایندگان از این قانون حمایت کردند.
رأی‌گیری نهایی اوایل ۲۰۱۹ خواهد بود.
نتیجه آن حائز اهمیت است،
اما هرچه که باشد،
مطمئنم که در پی آن پیشنهادهای مشابه
بیشتری در سراسر جهان
خواهد آمد.


چنین قوانینی به سختی قابل اعمال هستند
در یک وب غیرمتمرکز،
زیرا هیچ شرکت میزبان وبی در آن وجود ندارد.
وبسایت‌ها از بازدیدکنندگان‌شان
خدمات می‌گیرند.


من سه سال پیش شروع به ساختن
چنین شبکه‌ای کردم.
از آن موقع، هزاران
و بلکه ده‌ها هزار ساعت را
صرف برنامه‌نویسی کرده‌ام.
چرا؟
چرا کسی باید هزاران ساعت را بر روی
چیزی صرف کند که هرکسی به راحتی
می‌تواند کپی کند، نامش را
تغییر دهد یا حتی بفروشد؟
خوب، در مورد من،
یکی از دلایلش این بود
که کاری معنادار انجام دهم.
در طول کار روزانه و معمولم
به عنوان یک برنامه‌نویس،
من احساس نمی‌کردم دارم روی چیزی
کار می‌کنم که پتانسیل این را دارد
تا فراتر از من برود.
من صرفاً می‌خواستم حضور کوتاهم
در این دنیا را معنادار کنم.


سال پیش، فایروال بزرگ چین شروع کرد
به بستن شبکه‌ای که من ساخته بودم.
این حرکت رسماً مرا تبدیل به
دشمن سانسور اینترنت
تحت حمایت دولت کرده بود.
از آن موقع، این واقعاً شبیه به
موش و گربه بازی شده است.
اونها قواعد جدیدی را
در فایروال وضع می‌کنند
و من سعی می‌کنم هرچه سریع‌تر
نسبت به آنها عکس‌العمل نشان بدهم
تا کاربران بتوانند میزبانی محتواها را
انجام دهند و وبسایت‌هایی بسازند
که در غیراین صورت توسط اینترنت
مرکزی چین سانسور می‌شد.


انگیزهٔ دیگر من از ساخت
این شبکه نگرانی‌ام بود.
من از این می‌ترسم که آینده اینترنت
ما غیر قابل کنترل باشد.
این متمرکزسازی فزاینده
و قوانین وضع شده
آزادی بیان ما را تهدید می‌کنند
و به تبع، دموکراسی‌مان را.
پس برای من، ساختن یک وب غیرمتمرکز
به معنای ساختن یک پناهگاه امن است،
فضایی که در آن قواعد نه توسط
شرکت‌های بزرگ و احزاب سیاسی،
بلکه توسط مردم نوشته می‌شود.


متشکرم.


(تشویق)

