
(دعای سیک) واهِه گورو جی کا خالصا،
واهِ گورو جی کی فاتح،


لحظه ای هست روی تخت زایمان
که احساسش مانند مردن است.
بدن در حال زایمان برای شکل دادن
به یک دایره غیرممکن کش می‌آید.
فاصله انقباض‌ها کمتر از یک دقیقه است.
موجی پس از موج دیگر،
به سختی زمان برای نفس کشیدن هست.
اصطلاح پزشکی:
«گذار،»
چون «احساسی شبیه مردن»
از نظر علمی کافی نیست.


(خنده)


من بررسی کردم.


در طول گذار من،
همسرم برای اینکه بدنم از هم متلاشی نشود
استخوان خاجی مرا
به سمت پایین فشار می‌داد.
پدرم پشت پرده بیمارستان انتظار می‌کشید ...
بیشتر انگار پنهان شده بود.
اما مادرم کنار من بود.
ماما گفت می‌تواند سر بچه را ببیند،
اما همه آن چیزی که من
احساس می‌کردم حلقه ای از آتش بود.
رو به مادرم کردم و گفتم، « من نمی‌تونم،»
اما اوهمان لحظه داشت
دعای پدربزرگم را در گوشم می‌خواند.


(دعای سیک) « تاتی وائونا لاگی،
پار برهم سارنای.»
گفت: « بادهای سوزان
نمی‌توانند تو را لمس کنند.»


« تو شجاعی،»
« تو شجاعی.»
و ناگهان مادربزرگم را دیدم
که پشت مادرم ایستاده.
و مادرش پشت سر او.
و مادر او پشت سرش.
صف بلندی از زنانی
که قبل من از آتش عبور کرده بودند.
یک نفس گرفتم؛
و فشار دادم؛
پسرم به دنیا آمد.
لحظه ای که او را در آغوشم گرفتم،
از هجوم اکسی توسین که در بدنم طغیان کرد،
می‌لرزیدم و گریه می‌کردم،
مادرم داشت حاضر می‌شد تا به من غذا دهد.
از فرزندش مراقبت می‌کرد
همانطور که من از کودکم.
مادرم هیچ وقت از زحمت کشیدن
برای من دست نکشیده،
از لحظه تولدم تا لحظه تولد پسرم.
او همان لحظه می‌دانست چه می‌خواهم بگویم.
آن عشق بیش از یک یورش احساسات است.
که برایمان اتفاق می‌افتد 
اگر خوش شانس باشیم
عشق رنج شیرینی‌ست.
شدید.
خونین.
ناتمام.
زندگی بخش.
انتخابی که ما مدام و مدام تکرار می‌کنیم.


من یک فعال حقوق مدنی آمریکایی هستم
که از ۱۱ سپتامبر مشغول کار
با جوامع رنگین پوست هستم،
و با سیاست‌های ناعادلانه دولت
و رفتارهای نفرت‌آمیز در خیابان‌ها می‌جنگم.
و در دردناک‌ترین لحظاتمان،
رو در روی آتش بی‌عدالتی،
دیده‌ام رنج‌های عشق ما را رستگار کرده‌است.
زندگی من در خط مقدم جنگیدن 
با تنفر در آمریکا پژوهشی بوده
که آن را عشق انقلابی نامیده‌ام.
عشق انقلابی انتخابی‌ست 
براری وارد شدن به تلاش
برای کسانی‌که شبیه ما نیستند،
برای مخالفانی که به ما آسیب می‌زنند
و برای خودمان.
در این زمانه دیوانگی گسترده،
وقتی آتش تمام اطراف ما می‌سوزد،
من باور دارم که عشق انقلابی
ندای زمانه‌ی ماست.


خوب، اگر چندشتان می‌شود وقتی
مردم می‌گویند، «جواب، عشق است...»
من هم همینطور.


(خنده)


من یک وکیلم.


(خنده)
پس بگذارید طی سه درس نشانتان بدهم
چگونه عشق را
نیرویی برای عدالت اجتماعی‌ دیدم.


اولین مواجهه من با تنفر،
در حیاط مدرسه بود.
دختر کوچکی بودم 
که در کالیفرنیا بزرگ می‌شدم،
جایی که خانواده‌ام برای یک قرن
زندگی و کشاورزی کرده بودند.
وقتی به من گفته شد 
چون مسیحی نیستم به جهنم می‌روم،
«سگ سیاه» خوانده شدم
چون سفیدپوست نبودم،
به آغوش پدربزرگم پناه بردم.
باباجی اشکهایم را پاک کرد —
و عبارات گورو ناناک را به من داد،
بنیان‌گذار باور سیک.
ناناک گفته، «غریبه‌ای نمی‌بینم.»
«دشمنی نمی‌بینم.»
پدربزرگم به من آموخت
که می‌توانم هر صورتی 
که ملاقات می‌کنم ببینم
و درباره‌شان تعجب کنم.
و اگر درباره‌شان شگفت زده شدم،
پس به داستانشان حتی زمانی‌
که سخت است گوش می‌کنم.
و از نفرت نسبت به آنها دوری می‌کنم 
حتی وقتی که از من متنفرند.
و حتی قول می‌دهم از آنها محافظت کنم 
وقتی در خطر قرار دارند.
این یعنی سیک بودن:
س-ی-ک.
که در مسیر جنگنجوی مقدس قدم برداری.
او داستان اولین جنگجوی زن سیک را 
برایم تعریف کرد،
مای باگو.
داستان آنجا می‌رسد که ۴۰ سرباز
پست خود را در جنگ بزرگی
علیه یک امپراطور رها کرده بودند.
آنها به روستایی بازگشتند،
و این زن روستایی رو به آنان کرد و گفت،
« شما جنگ را رها نمی‌کنید.
شما به میدان باز می‌گردید،
و من شما را رهبری می‌کنم.»
او از اسبی بالا رفت.
سربندی بر سر کرد.
و با شمشیرش در دست و آتش در چشمانش،
آنها را به جایی برد
که هیچ کس نبرده بود.
او تبدیل به فردی شده بود
که انتظارش را می‌کشید.
«پست‌هایتان را رها نکنید، عزیزانم.»
پدربزرگم مرا مثل یک جنگجو دید.
دختر کوچکی با گیسوان بلند بودم،
اما قول دادم.


به جلوتر بیایم، الان ۲۰ ساله‌ام،
فروریختن برج‌های دوقلو را تماشا می‌کنم،
ترس در گلویم گیر افتاده،
و سپس یک صورت روی صفحه جلوه می‌کند:
مرد تیره پوستی با سربند و ریش،
و می‌فهمم که دشمن جدید ملت ما 
درست شبیه پدربزرگم است.
و این سربندها که نمایانگر
تعهد ما به خدمت بودند
ما را در زمره تروریست‌ها قرار می‌دهند.
و سیک‌ها هدف نفرت شدند،
دوشادوش برادران و خواهران مسلمانمان،
اولین فردی که در جنایت تنفر
بعد از ۱۱ سپتامبر کشته شد یک مرد سیک بود،
که در آریزونا در مقابل
پمپ بنزین خود ایستاده بود.
بالبیر سینگ سودی دوست خانوادگی بود
که من «عمو» صدایش می‌کردم،
توسط فردی که خود را
«وطن‌‌پرست» می‌نامید کشته شد.
او اولین نفر از عده زیاد کشته شده‌ها بود،
اما داستانش —
داستان‌های ما
به ندرت اخبار شبانگاهی می‌شود.
نمی‌دانستم چکار باید بکنم،
اما یک دوربین داشتم،
من در مقابل آتش قرار گرفتم.
نزد بیوه‌اش رفتم،
جاگیندر کائور.
با او گریه کردم، و از او پرسیدم،
« دوست داری به مردم آمریکا چه بگویی؟»
منتظر شنیدن سرزنش بودم.
اما او به من نگاه کرد و گفت،
« به آنها بگویید،' متشکرم.'
۳٫۰۰۰ آمریکایی
به مراسم یادبود شوهرم آمدند.
آنها مرا نمی‌شناختند،
اما با من گریه کردند.
به آنها بگو،' ممنونم.'»
هزاران نفر از مردم آمدند،
چون برخلاف اخبار ملی،
رسانه‌های محلی داستان
عمو بالبیر را پخش کرده بود.
داستان‌ها می‌توانند شگفتی بسازند
که غریبه‌ها را خواهر و برادر کنند.


این اولین درس من در عشق انقلابی بود —
آن داستان‌ها به ما کمک می‌کند
تا هیچٰ‌کس را غریبه نبینیم.
و بنابراین ...
دوربینم شمشیرم شد.
مدرک وکالتم سپرم شد.
همکار فیلمسازم شوهرم شد.


(خنده)


انتظار این را نداشتم.


و ما بخشی از نسل مدافعانی شدیم
که با جوامعی کار می‌کنند
که با آتش افروزی خودشان مواجه می‌شوند.
من درون زندان‌های سوپرمکس کار کردم،
در سواحل گوانتانامو،
در میدان‌های تیرباران سنگین
وقتی که هنوز روی زمین خون تازه بود.
و هر بار،
برای ۱۵ سال،
با هر فیلم، با هر دادخواهی،
با هر پویش،
من فکر کردم که ما 
آمریکا را برای نسل‌های بعد
ایمن‌تر می‌کنیم.


و بعد پسرم متولد شد.
در زمانی‌که ...
زمانی‌که جنایات نفرت‌انگیز مقابل جوامع ما
در بالاترین جایگاه خود
نسبت به ۱۱ سپتامبر قرار دارند.
وقتی که تحرکات جناح راست ملی‌گرا
در سراسر جهان در حال افزایش است
و ریاست جمهوری ایالات متحده را
نیز در برگرفته است.
وقتی طرفداران برتری نژاد سفید پوست
با مشعل‌های افراشته و نقاب‌های برداشته
در خیابان‌های ما رژه می‌روند.
و من مجبورم با این حقیقت روبرو شوم
که پسرم در کشوری بزرگ خواهد شد
که برای او خطرناک‌تر 
از کشوری است که من داشتم.
و لحظاتی خواهند بود
که من نمی‌توانم از او محافظت کنم
زمانی‌که او تروریست تصور می‌شود ...
همانند سیاه پوستان در آمریکا
که هنوز مجرم تصور می‌شوند.
مردم با پوست تیره، غیر مجازند.
هم‌جنس‌گرایان و تراجنس‌ها فاسدند.
بومی‌ها وحشی‌اند.
زنان و دختران دارایی به حساب می‌آیند.
و زمانی‌که آن‌ها نمی‌توانند بدن ما را 
به عنوان مادر کودکی ببینند،
آسان‌تر می‌توانند ما را منع کنند،
بازداشت کنند،
اخراج کنند،
زندانی کنند،
ما را به خیال امنیت قربانی کنند.


(تشویق)


من می‌خواستم پستم را رها کنم.
اما من قولی داده بودم،
پس به پمپ بنزین برگشتم
جایی‌که بالبیر سینگ سودی
۱۵ سال پیش کشته شده بود.
در جایی که از فرط خونریزی
جان داده بود شمعی روشن کردم.
برادرش، رانا، رو به من کرد
و گفت، «هیچ چیز تغییر نکرده است.»


و من پرسیدم،
«کیست آنکه هنوز تلاش نکرده‌ایم
دوستش بداریم؟»


ما تصمیم گرفتیم تا با قاتل
در زندان تماس بگیریم.
تلفن زنگ خورد.
قلبم در گوشم می‌تپید.
صدای فرانک راک را شنیدم،
مردی که یک روز گفت ...
«می‌روم آن بیرون تا امامه به سرها را بکشم.
باید بچه‌های آنها را هم بکشیم.»
و هر ضربان احساسی در من
می‌گفت، « نمی‌توانم.»
این به عمل اراده برای انتظار تبدیل شد.
پرسیدم «چرا؟»
«چرا قبول کردی با ما صحبت کنی؟»


فرانک گفت، «برای آن‌چه اتفاق افتاد متاسفم،
اما برای تمامی کسانیکه
در ۱۱ سپتامبر کشته شدند هم متاسفم.»
او نتوانست مسئولیت پذیر باشد.
من برای حفاظت از رانا عصبانی شدم،
اما رانا هنوز درباره فرانک منتظر است —
گوش می‌دهد —
پاسخ می‌دهد.


« فرانک، اولین باری‌ست که می‌شنوم
که می‌گویی شرمنده‌ای.»


و فرانک —
فرانک گفت، «بله،
به خاطر کاری که با برادرت کردم متاسفم.
روزی که به آن دنیا می‌روم
تا خداوند مرا قضاوت کند،
از او می‌خواهم تا برادرت را ببینم.
و او را بغل خواهم کرد.
و از او تقاضای بخشش می‌کنم.»


و رانا گفت ...
«ما همین حالا هم تو را بخشیده‌ایم.»


بخشش فراموش کردن نیست.
بخشش رهایی از نفرت است.
چون زمانی که ما از نفرت آزادیم،
آن‌هایی که به ما
آسیب رساند‌ه‌اند را هیولا نمی‌بینیم
بلکه آدم‌هایی می‌بینیم که خودشان زخمی‌اند،
کسانی‌که خودشان را تهدید شده می‌بینند،
کسانی‌که نمی‌دانند دیگر
برای احساس عدم امنیتشان چه کنند
اما می‌دانند برای آسیب رساندن به ما، 
برای چکاندن ماشه،
با مهندسی انتخابات،
یا اتخاذ سیاستی که به سمت ما
نشانه رفته چه کار کنند.
اما اگر یکی از ماها از آنها شگفت زده شود،
حتی به داستان‌هایشان گوش بدهد،
در می‌یابیم که شراکت در ظلم تبعاتی دارد.
آن‌ها را از گنجایش 
عشق ورزیدن محروم می‌کند.


این دومین درس من در عشق انقلابی بود.
ما زمانی‌ حریفان خود را دوست می‌داریم
که مراقب زخم آنها باشیم.
مراقبت از زخم بهبود نیست —
این کار فقط از خودشان برمی‌آید.
فقط به آن تمایل داشتن ما را قادر می‌سازد
تا حریفانمان را ببینیم:
تروریست، متعصب،
سیاست‌مدار عوام فریب.
آنها با فرهنگ و سیاست‌هایی افراطی شده‌اند
که می‌توانیم با هم تغییرشان دهیم.
من نگاهی به تمام پویش‌هایمان انداهتم،
و متوجه شدم که هر جا 
که با عوامل بد جنگیدیم،
تغییرات زیادی ایجاد نکردیم.
اما زمانی‌که انتخاب کردیم
تا از شمشیرها و زره‌هایمان
در مبارزه با سیستم بد درست استفاده کنیم،
آن دقیقا زمانی‌ست که تغییر را دیدیم.
من در پویش‌هایی کار کرده‌ام
که صدها نفر از مردم را
از سلول انفرادی آزاد کرده،
دپارتمان فاسد پلیس را اصلاح کرده،
سیاست جرائم نفرت انگیز
فدرال را تغییر داده.
انتخاب اینکه حریفمان را دوست بداریم
اخلاقی و واقع‌بینانه‌ست،
و احتمال اصلاح را
که پیش از این غیر قابل تصور بود
به روی ما باز می‌کند.


اما به خاطر داشته باشید ...
۱۵ سال زمان برد
تا آن تماس تلفنی اتفاق بیفتد.
مجبور بودم اول از عصبانیت
و اندوه خودم مراقبت کنم.
دوست داشتن حریفانمان
نیازمند دوست داشتن خودمان است.
گاندی، کینگ، ماندلا —
آنها چیزهای زیادی درباره چگونه عشق ورزیدن
به دیگران و حریفان آموختند.
آنها چیز زیادی درباره
دوست داشتن خودمان نگفتند.
این یک مداخله فمنیستی‌ست.


(تشویق)


بله.
بله.


(تشویق)


چون برای مدت زمان زیادی
به زنان با هر رنگ پوستی گفته شده
تا خشم خود را سرکوب کنند،
اندوه خود را به نام عشق
و بخشش سرکوب کنند.
اما زمانی‌که ما خشم خود را سرکوب می‌کنیم،
دقیقا زمانی‌ست که به نفرتی
که به بیرون هدایت می‌شود تبدیل می‌شود،
اما اغلب به سمت درون برمی‌گردد.
اما مادر بودن به من آموخت
که تمام احساسات ما ضروری‌اند.
لذت هدیه عشق است.
اندوه تاوان عشق است.
خشم نیرویی‌ست که از آن محافظت می‌کند.


این سومین درس من در عشق انقلابی بود.
ما عاشق خودمانیم
زمانی‌که در آتش درد نفس می‌کشیم
و از سخت شدن آن به نفرت می‌پرهیزیم.
این همان علتی‌ست که من باور دارم
که عشق باید در هر سه جهت تمرین شود
تا انقلابی باشد.
تنها دوست داشتن خودمان حس خوبی‌ست،
اما خودشیفتگی‌ست.


(خنده)


دوست داشتن رقیبانمان به تنهایی
نیز ظلم به خود است.
تنها دوست داشتن دیگران هم بی‌تاثیر است.
این همان جایی‌ست که خیلی از تحرکات ما
در حال حاضر در آن قرار می‌گیرد.
ما نیاز داریم تا هر سه شکل
عشق را تمرین کنیم.
و حالا، چطور تمرینش کنیم؟
حاضرید؟


شماره یک ...
برای دوست داشتن دیگران،
هیچ کس را غریبه نبینید.
می‌توانیم چشم‌هایمان را
تمرین دهیم تا به غریبه‌های در خیابان،
در مترو، روی نمایشگر نگاه کند،
و در ذهنمان بگوییم،
«برادر،
خواهر،
عمه،
عمو.»
و وقتی این را می‌گوییم،
چیزی که می‌گوییم این است،
« تو بخشی از منی که هنوز نشناختمش.
من انتخاب می‌کنم تا درباره تو حیرت کنم.
من به داستان‌هایت گوش می‌دهم
و شمشیری برمی‌دارم وقتی در مسیر خطری.»


و همینطور، شماره دو:
برای دوست داشتن رقیبانمان،
از زخم مراقبت کنید.
می‌توانی زخم را در کسی
که به تو آسیب زده ببینی؟
می‌توانی درباره آن‌ها حتی تعجب کنی؟
و اگر این سوال پشتت را می‌لرزاند،
پس انقلابی‌ترین حرکت تو
این است که شگفت زده شوی،
گوش دهی و به نیازهای خودت پاسخ دهی.


شماره سه:
برای دوست داشتن خودمان،
نفس بکش و جلو برو.
وقتی داریم به سمت
آتش درونمان هل داده می‌شویم
یا آتش‌افروزی‌های دیگر دنیا،
نیاز داریم تا با هم نفس بکشیم
تا با هم پیش برویم.
هر روز چگونه تنفس می‌کنید؟
با چه کسی نفس می‌کشید
چون ...
وقتی فرمان‌های اجرایی
و اخبار خشونت سخت به بدن ما حمله می‌کند،
گاهی با فاصله یک دقیقه از هم،
حس مردن می‌دهد.
در آن لحظات،
پسرم دستش را روی گونه‌ام
می‌گذارد و می‌گوید،
« وقت رقصه مامان؟»
و ما رقصیدیم.
در تاریکی، نفس می‌کشیم و می‌رقصیم.
خانواده ما عشق انقلابی کوچکی شد.
لذت ما عمل مقاومت اخلاقی ماست.
هر روزچگونه از لذت خود محافظت می‌کنید؟
چون در لذت هم تاریکی
با چشم‌های جدید می‌بینیم.


پس مادر درونم از من می‌پرسد،
چه می‌شود اگر این تاریکی
همان تاریکی قبر نباشد،
بلکه تاریکی رحم باشد؟
اگر آینده ما نمرده باشد،
و هنوز منتظر به دنیا آمدن باشد چه؟
اگر این گذار بزرگ ما باشد چه؟
دانایی نانا را با یاد بیارید.
گفت «نفس بکش.»
و بعد —
«فشار بده.»
چون اگر فشار ندهیم می‌میریم.
اگر نفس نکشیم می‌میریم.


عشق انقلابی نیاز دارد
تا در این آتش نفس بکشیم و فشار بدهیم
با قلب جنگنده و چشمان فرشته
تا یک روز ...
یک روز پسر من را مثل پسر خودتان می‌بینید
و وقتی من آنجا حضور ندارم
از او مراقبت می‌کنید.
از زخم‌های کسی مراقبت خواهید کرد
که می‌خواهد به او آسیب برساند.
به او یاد خواهید داد تا خودش را دوست بدارد
چون خودتان را دوست دارید.
در گوشش نجوا می‌کنید،
همان‌گونه که من در گوش شما،
«تو شجاعی.»
شما شجاع هستید.


ممنونم.


(تشویق)


(دعای سیک) واهه گورو جی کالسا
واهه گورو کی فاتح.


(تشویق)


(هلهله)


(تشویق)

