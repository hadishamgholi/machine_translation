
رابطه‌ام با اینترنت
یک فیلم ترسناکِ کلیشه‌ای را
به خاطرم می‌آورد.
خانواده خوشحال و سعادتمند
به خانۀ جدید بی‌نقصشان می‌روند،
دربارۀ آیندۀ درخشانشان هیجان‌زده‌اند
بیرون آفتابی‌ست
و پرنده‌ها به آوازخواندن مشغول ...
سپس تاریک می‌شود.
و صدایی از زیر شیروانی می‌آید.
می‌فهمیم که آن خانۀ جدید بی‌نقص،
آنقدرهم بی‌نقص نیست.


وقتی در سال ۲۰۰۶
کارکردن در گوگل را شروع کردم،
فیس‌بوک تنها دو سال داشت،
و توییتر هنوز متولد نشده بود.
و من در سایۀ هیبت مطلق اینترنت
و تمام وعده‌هایش بودم
که ما را به هم نزدیکتر می‌کند
و باهوش‌ترمان می‌کند
و آزادترمان می‌کند.
اما همانطور که ما کار الهام‌بخش 
ساختن موتورهای جست‌وجو،
و سایت‌های انتشار ویدیو
و شبکه‌های اجتماعی را انجام می‌دادیم،
جنایتکاران، دیکتاتورها
و تروریست‌ها فهمیدند که
چگونه از آن پلتفرم‌های مشابه 
علیه ما استفاده کنند.
و ما پیش‌بینی نکرده‌بودیم
که چطور متوقفشان کنیم.
در طول چند سال گذشته، قدرتهای ژئوپولیتیک
برای خرابکاری به عرصۀ آنلاین آمدند.
و در پاسخ،
گوگل از من و تعدادی همکار برای تأسیس
گروه جدیدی به نام Jigsaw پشتیبانی کرد،
با یک تعهد که مردم را در برابر تهدیدهایی
مثل افراط گرایی خشن،
سانسور، آزار و شکنجه در امان داریم —
تهدیداتی که برای من احساسی بسیار شخصی است
چونکه من در ایران به دنیا آمدم،


و پس از یک انقلاب خشن از آنجا خارج شدم.
امّا من متوجّه شدم حتی اگر ما همۀ منابع
کل کمپانی‌های تکنولوژی
در دنیا را در اختیار داشته باشیم
هنوز شکست خورده‌‌ قلمداد می‌شویم
اگر یک عنصر حیاتی را نادیده بگیریم:

تجربیات انسانی قربانیان
و عاملان آن تهدیدات.


چیزهای چالش‌برانگیز زیادی هستند که امروز
می‌توانم درباره‌شان با شما صحبت کنم.
من بر روی تنها دو مورد تمرکز می‌کنم.
اولینش تروریسم است.
پس ما برای درک فرایند افراطی‌گری،
با ده‌ها نفر از اعضای سابق
گروه‌های خشن تندرو دیدار کردیم.
یکی از آنها یک دختر مدرسه‌ای انگلیسی بود،
که او را از یک پرواز
در فرودگاه هیترو لندن پایین آورده بودند
چرا که می‌خواست خودش را
برای پیوستن به داعش به سوریه برساند.
و او ۱۳ ساله بود.
پس من با او و پدرش نشستم و پرسیدم، «چرا؟»
و او گفت:
«من عکس‌هایی می‌دیدم
از اینکه زندگی در سوریه چه شکلی است،
فکر می‌کردم که می‌روم
و در دیزنی‌ورلد اسلامی زندگی می‌کنم.»
این چیزی بود که او در داعش دید.
او فکر می‌کرد که با یک 
برد پیت جهادی ملاقات و ازدواج می‌کند
و هر روز به مرکز خرید می‌رود
و بعد از آن به خوشی زندگی می‌کند.


داعش فهمیده که چه‌چیز
مردم را تحریک می‌کند،
و آن‌ها با دقت برای هر مخاطب
پیامی می‌سازند.
فقط ببینید چه تعداد زبان هست
که آن‌ها اطلاعات موردنظرشان را
به آن زبان‌ها ترجمه می‌کنند.
آن‌ها جزوات و برنامه‌های رادیویی 
و ویدیویی می‌سازند
نه فقط به زبان انگلیسی و عربی،
بلکه آلمانی، روسی، فرانسه، ترکی، کُردی،
عبری،
چینی ماندارین.
من حتی یک ویدیوی تولیدشدۀ داعش را دیدم
که به زبان اشاره بود.
فقط برای یک لحظه به آن فکر کنید:
داعش زمان گذاشته و کوشیده
تا مطمئن بشود که پیامش
حتی به ناشنوا و کم‌شنوا هم می‌رسد.
در واقع آنچه داعش را
دلربا و هوش‌ربا می‌کند
شایستگی تکنولوژیک آن نیست.
بلکه بینش داعش به تعصبات،
آسیب‌پذیری‌ها و خواسته‌هایی‌ست
که مردم می‌کوشند بدان برسند


و داعش به آنها این اجازه را می‌دهد.
این نشان می‌دهد چرا برای یک پلتفرم آنلاین
کافی نیست که تمرکزش را
معطوف به حذف اطلاعات جمع‌شده کند.
اگر می‌خواهیم که در عرصۀ تکنولوژی
تلاش معناداری بکنیم
آن تلاش باید در راه 
مبارزه با افراطی‌گری باشد،
ما بایستی با سفر انسان 
به درون خود بیاغازیم.


پس ما به عراق رفتیم
برای اینکه با مردان جوانی 
حرف بزنیم که با وعدۀ قهرمانی
وعدالت به داعش پیوسته بودند،
کسانی که برای داعش مبارزه کردند
اما بالاخره آنگاه
که وحشیانگی قانون داعش را دیدند
فرار کردند.
خب من در زندان موقتی در
شمال عراق نشسته‌ام
با این فرد ۲۳ ساله که به عنوان
بمب‌گذار انتحاری آموزش دیده بود
پیش از آنکه فرار کند.
او گفت:
«سرشار از امید به سوریه رسیدم،
و ناگهان، دو چیز ارزشمندم مصادره شد:
گذرنامه و موبایلم.»
نمادهایی از آزادی فیزیکی و دیجیتالش را
در بدو ورود از او گرفتند.
و این چیزی است که او
از لحظۀ ناامیدی‌اش به من گفت.
گفت:
«می‌دونی در تام و جری
اونجایی که جری می‌خواد فرار کنه
و تام در رو قفل می‌کنه
و کلید رو قورت میده


و دیدی که کلید از برآمدگی گلوش
رد میشه و پایین میره؟»
و درسته، من واقعاً می‌توانستم
آنچه را که او می‌گفت تصور کنم،
واقعاً می‌توانستم با احساسی که
می‌کوشید منتقل کند ارتباط برقرار کنم،
که یک عذاب بود،
وقتی می‌دانی که هیچ راه خروجی نیست.


می‌خواستم بدانم:
چه می‌شد اگر وقتی می‌خواست خانه را ترک کند
چیزی نظر او را عوض می‌کرد؟
پس پرسیدم:
«اگر تو آنچه را که امروز
دربارۀ رنج و فساد و وحشیگری می‌دانی —
همان روز اول که رفتی می‌دانستی،
بازهم می‌رفتی؟»
و او گفت، «آره.»
و فکر کردم، «خدایا، گفت آره.»
بعد گفت:
«آن موقع من شست‌وشوی مغزی شده‌بودم،
اطلاعاتی را که در تضاد
با عقایدم بود نمی‌پذیرفتم.
نمی‌توانستم قانع شوم.»


«خب اگر شش ماه پیش از آنکه خانه را ترک کنی
آنچه را که امروز می‌دانی می‌دانستی چه؟»


«به گمانم آن موقع ممکن بود
که نظرم تغییر کند.»


افراطی‌گری گزینش بلی‌ یا خیر نیست.
بلکه یک فرایند است،
دورانی که مردم پرسش‌هایی
دربارۀ ایدئولوژی، دین و اوضاع زندگی دارند.
و آنها برای رسیدن
به پاسخ‌ها آنلاین می‌شوند،
جاییکه فرصتی برای رسیدن به آنهاست.
و ویدیوهای آنلاینی از کسانیکه
پاسخ را می‌دانند وجود دارد —
برای نمونه فراریان از داعش که داستان ورود
و خروجشان از خشونت را می‌گویند؛
مشابه داستان آن مردی
که من در زندان عراقی دیدم.
محلی‌هایی هستند که با
تلفن همراه فیلم‌ آپلود کرده‌اند
از اینکه زندگی تحت قانون 
خلافت داعش واقعاً چگونه است.
روحانیانی هستند که تفسیرهای صلح‌آمیزی
از اسلام را ارائه می‌دهند.
اما می‌دانید؟
این افراد معمولاً توان عرضه‌ 
و تبلیغاتی را که داعش دارد، ندارند.
آنها جانشان را با حرف‌زدن و مقابله‌کردن 
علیه تبلیغات تروریستی به خطر می‌اندازند.
اما به شکل غم‌انگیزی حرفشان به گوش مردمی
که نیاز به شنیدن آن حرفها دارند نمی‌رسد.
و می‌خواستیم ببینیم
اگر تکنولوژی بتواند آن را تغییر دهد.


پس در سال ۲۰۱۶ ما
با Moonshot CVE همکاری کردیم
تا رهیافتی نو را برای مقابله 
با افراطی‌گری آزمایش کنیم
بنام «روش راهنمایی مجدد.»
که از قدرت تبلیغات آنلاین بهره می‌برد
تا آن صداهای معتبری را که 
به روکردن دست داعش مشغولند
به آنهایی که دربرابر پیام داعش
آسیب‌پذیرند برساند.
و اینطور کار می‌کند:
کسی به دنبال محتوای
افراط‌گرایانه می‌گردد —
مثلاً کسی «چگونه عضو داعش شوم؟» را
جست‌وجو می‌کنند —
یک آگهی ظاهر می‌شود
که دعوتشان می‌کند تا ویدیویی را 
از یک روحانی یا کسی که از داعش فرار کرده
یا کسی که پاسخی قانع‌کننده
داشته باشد، ببینند.
و این دعوت، بر مبنای
مشخصات هویتی‌شان نیست،
بلکه هدف تعیین چیزی کاملاً مرتبط
با تردید یا پرسششان است.


طی آزمایش هشت‌هفته‌ای‌مان
در زبانهای انگلیسی و عربی،
به بیش از ۳۰۰٫۰۰۰ نفر
که از خود تمایل یا همدلی
به گروه‌های جهادی نشان دادند رسیدیم.
این افراد حالا ویدیوهایی می‌بینند
که می‌تواند مانع از این شود که 
تصمیمی خانمان‌برانداز بگیرند.
و به‌خاطر اینکه افراطی‌گری خشن
محدود به یک زبان،
دین یا ایدئولوژی نیست،
روش راهنمایی مجدد
هم‌اکنون بسمت جهانی‌شدن می‌رود
تا محافظ مردم باشد که در اینترنت توسط
ایدئولوژی‌های خشن، وسوسه نشوند،
خواه آن ایدئولوژی‌ها اسلامگرایان باشند
خواه برتری‌پنداران سفیدپوست
یا دیگر افراط‌گرایان خشن.
با این هدف که به آنها
شانس شنیدن صحبت فردی را
که در آن سوی این سفر است بدهیم؛
به آنها شانس انتخاب مسیری متفاوت را بدهیم.


معلوم می‌شود که اغلب، آدم‌بدها 
در بهره‌بردن از اینترنت موفق‌اند،
نه بخاطر اینکه نابغه‌های تکنولوژی‌اند،
بلکه بخاطراینکه می‌دانند 
چه چیز افراد را تحریک می‌کند.
می‌خواهم مثال دوم را به شما بگویم:
مزاحمت آنلاین.
مزاحمان آنلاین نیز
می‌خواهند بفهمند که چه‌چیز
دیگری را تحریک می‌کند.
امّا نه برای نابودکردنشان،
مثل آنچه داعش می‌کند،
بلکه برای رنج‌دادن آنها.
تصور کن:
یک زن هستی،
متأهلی،
و یک فرزند داری.
مطلبی در رسانه‌های اجتماعی می‌نویسی،
در یک از نظر، نوشته می‌شود
که به شما تجاوز خواهد شد.
چیزی که پسرت خواهد دید،
جزئیات اینکه کِی و کجا.
در واقع، آدرس خانه‌ات
برای هرکسی قابل مشاهده است.
مثل تهدیدی واقعی به نظر می‌آید.
به نظرت باید به خانه بروی؟
گمان می‌کنی که باید به کاری
که مشغول بودی ادامه بدهی؟
ادامه‌دادن به کار
موجب خشم فرد مزاحم می‌شود؟


آزارگری آنلاین
هنر فاسدِ پی‌بردن به این است
که چه چیز اوقات مردم را تلخ می‌کند،
چه چیز می‌ترساندشان،
چه‌چیز سبب احساس ناامنی در آنها می‌شود،
و پس از پی‌بردن،
افزدون فشار تا آنگاه که ساکت‌اند.
وقتی مزاحمت آنلاین مهار نشود،
آزادی بیان خفه می‌شود.
و حتی اگر افراد گفت‌وگو را میزبانی کنند
سر آخر تسلیم می‌شوند،
قسمت نظراتشان را می‌بندند
و انجمن‌هایشان را تعطیل می‌کنند.
که در واقع به این معناست
که ما فضاهای آنلاین را
برای ملاقات و تغییر نظرات از دست می‌دهیم.
و فضاهای آنلاینی که می‌ماند،
ما با افراد همفکرمان به
اتاق‌های پژواک سرازیر می‌شویم.
امّا این گسترش اطلاعات غلط را موجب می‌شود؛
که قطبی‌شدن فضا را تسهیل می‌کند.
چه می‌شود اگر در عوض تکنولوژی بتواند
همدلی را به اندازۀ کافی ایجاد کند؟


این پرسشی بود که موجب همکاری ما
با تیم سوء‌استفاده‌ستیزِ گوگل،
ویکی‌پدیا
و روزنامه‌هایی همچون نیویورک‌تایمز شد.
می‌خواستیم ببینیم که اگر بتوانیم 
مدل‌هایی از یادگیری ماشین بسازیم
که بتواند اثرگذاری احساسی زبان را بفهمد.
آیا می‌توانیم پیش‌بینی کنیم که
چه نظراتی محتمل‌ترست که موجب شوند
افراد گفت‌وگوی آنلاین را ترک کنند؟
و این کار ساده‌ای نیست.
برای هوش مصنوعی دستاورد بی‌اهمیتی نیست
که بتواند چیزی مثل این را انجام دهد.
منظورم این است که تنها
این دو نمونه پیام را
که می‌توانست هفتۀ پیش برای من
ارسال شود در نظر بگیرید.
«شکستن یک پا در TED!»
و...
«من پاهای تو را در TED می‌شکنم.»


(خنده)


شما انسانید،
و همین خاطر تفاوت برای شما واضح است،
حتی اگر کلمات کاملاً شبیه‌ باشند.
اما برای هوش مصنوعی، 
برای آموزش مدل‌ها به تمرین نیاز است
تا این تفاوت را تشخیص دهد.
زیبایی ساختن هوشی مصنوعی
که بتواند تفاوت را بگوید
این است که می‌تواند میزان
مضربودن پدیده‌ را اندازه گیرد،
و آن هدف ما در ساخت تکنولوژی‌مان
به نام چشم‌انداز بود.
به یاری چشم‌انداز،
برای مثال نیویورک‌تایمز،
فضاهای آنلاینش برای
گفت‌وگو افزایش یافته‌است.
پیش از همکاریمان،
آنها تنها در پای ۱۰ درصد از
مقالاتشان نظرات را فعال کرده بودند.
به یاری یادگیری ماشین،
آن عدد هم‌اکنون بیش از ۳۰ درصد است.
پس سه برابرش کرده‌اند،
و ما هنوز تازه شروع کرده‌ایم.


امّا این دربارۀ راهی فراتر از
فقط کارآمدکردن مدیریت است.
اکنون می‌توانم شما را ببینم،
و می‌توانم اثری را که سخنانم
بر شما می‌گذارد بفهمم.
شما این فرصت آنلاین را ندارید.
تصور کنید اگر یادگیری ماشین
بتواند به نظردهندگان،
آنگاه که تایپ می‌کنند،
دربارۀ اثرگذاری واژگان‌شان
بازخورد آنی بدهد،
مشابه آنچه حالات چهره در 
یک بحث رو در رو می‌کند.
یادگیری ماشین بی‌نقص نیست،
و هنوز اشتباهات زیادی دارد.
امّا اگر ما بتوانیم تکنولوژیی بسازیم
که بتواند اثرگذاری عاطفی زبان را درک کند،
می‌توانیم همدلی را بسازیم.
بدین معنا که می‌توانیم میان
افراد گفت‌وگو داشته‌باشیم
افرادی با گرایش‌های سیاسی متفاوت،
جهان‌بینی متفاوت،
ارزش‌های متفاوت.
و ما می‌توانیم این فضاهای آنلاین را
که بسیاری از ما ترکش کرده‌ایم
دوباره بازسازی و تقویت کنیم.


هنگامی که مردم از تکنولوژی
برای بهره برداری و آسیب رساندن
به دیگران استفاده می کنند،
آنها به شکار ترس‌ها
و آسیب‌پذیری‌های ما مشغولند.
اگر تاکنون فکر کردیم
می‌توانیم اینترنتی بسازیم که
از سویۀ تاریک انسانیت در امان باشد،
در اشتباه بودیم.
اگر امروز بخواهیم تکنولوژیی راه بیندازیم
که بتواند بر چالش‌های پیش‌رویمان غلبه کند،
بایستی تمام توانمان را برای درک مسائل
و یافتن راه‌حل‌هایی که به همان‌اندازۀ
مشکلات انسانی‌اند بکارگیریم.
بیایید عملی‌اش کنیم.


سپاسگزارم.


(تشویق)

